<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋史紀事本末-卷九十九・蒙古諸帝之立</title></head><body><div class="mw-parser-output" id="text"><h1 id="title-1">卷九十九・蒙古諸帝之立</h1><hr/><section class="mf-section-0" id="mf-section-0"><p>理宗寶慶三年（十二）〔七〕月，蒙古主鐵木眞卒於六盤山，在位二十（六）〔二〕<span class="jiazhu">並據<span class="shu-ming">元史</span>一<span class="shu-ming">太祖紀</span>改。</span>年，廟號太祖。凡六子：長曰朮赤，性卞急而善戰，早死；二曰察合台；三曰窩闊台；四曰拖雷。至是，拖雷監國。<span class="jiazhu">按︰成吉思汗六子，除本書列舉者外，其餘二人見於<span class="shu-ming">元史</span>一０七<span class="shu-ming">宗室世系表</span>，卽五曰兀魯赤，無嗣；六曰闊列堅太子。</span>
</p><p>紹定二年八月，蒙古主窩闊台立。窩闊台聞太祖之喪，自霍博之地來會。耶律楚材以遺詔召諸王畢至，請立窩闊台，時拖雷監國，諸王意猶豫未決。楚材言於監國曰：「此社稷大計，若不早定，恐生他變。」監國乃與諸王奉窩闊台卽位於和林東庫鐵烏阿剌里之地。時庶務草創，禮儀簡率，楚材始定册立禮，俾皇族諸王尊長皆就班列以拜。又中原新定，未有號令，長吏皆得自專生殺，稍有忤意者，刀鋸隨之，至有全家被禍者。楚材以爲言，命禁絕之。
</p><p>淳祐元年十一月，蒙古主窩闊台卒，廟號太宗。闊台性嗜酒，晚年尤甚，耶律楚材數諫不聽，乃持酒槽鐵口以獻，曰：「此鐵爲酒所蝕，尚致如此，況人之五臟耶？」蒙古主乃少減。是年二月，疾篤，脈絕。第六皇后乃馬〔眞〕<span class="jiazhu">據<span class="shu-ming">元史</span>一一四<span class="shu-ming">后妃傳</span>、薛<span class="shu-ming">鑑</span>補。</span>氏不知所爲，召楚材問之。楚材對曰：「今任使非人，賣官鬻獄，囚繫非辜者多。宜赦天下。」后亟欲行之，楚材曰：「非君命不可。」頃之，蒙古主少蘇，后以爲言，乃首肯之，赦發而脈復生。至十一月，疾愈，楚材以太一數推之，不宜田獵。左右皆曰：「不騎射，何以爲樂？」出田五日，還，至訛鐵𨬟胡蘭，奧都剌合蠻進酒，懽飲極夜，乃罷。翊日，卒。闊台量時度力，舉無過事，華夏富庶，羊馬成羣，時稱治平。
</p><p>初，蒙古主有旨，以孫失烈門爲嗣。失烈門，蒙古主第四子曲出之子也。至是，后召楚材問之，楚材曰：「此非外姓臣所敢知，自有先帝遺詔，幸遵行之。」后不從，遂稱制於和林。
</p><p>（三）〔四〕年<span class="jiazhu">據<span class="shu-ming">元史</span>二<span class="shu-ming">太宗紀</span>、又一四六<span class="shu-ming">耶律楚才傳</span>改正。</span>五月，蒙古中書令耶律楚材以憂卒。時蒙古后乃馬眞氏稱制，奧都剌合蠻專政用事，權傾中外，后至以御寶空紙使自書塡。楚材曰：「天下者，先帝之天下。朝廷自有憲章，今欲紊之，臣不敢奉詔。」又有旨，凡奧都剌合蠻所建白，令史不爲書者，斷其手。楚材曰：「國之典故，先帝悉委老臣，令史何與焉？事若合理，自當奉行。如不可行，死且不避，況斷手乎？」后不悅，楚材憤悒成疾而卒。或譖之曰：「楚材爲相二十年，天下貢賦，半入其家。」后命近臣覆視之，惟琴阮十餘，古今書畫、金石、遺文數千卷。楚材爲相，正色立朝，不爲勢屈，每陳國家利病，生民休慼，辭色懇切。太宗嘗曰：「汝又欲爲百姓哭耶？」楚材每言：「興一利不若除一害，生一事不若減一事。」人以爲名言。
</p>
<dl><dd>宋子貞曰：元承大亂之後，天綱人理幾乎泯絕，加以南北之政每每相戾，出入用事之臣又皆諸番降附，言語不通，趨向不同。楚材以一書生孤立其間，欲行其所學，可謂難矣。然見於設施者，十不二三。向使無楚材，人類不知其何如耳！</dd></dl><p>時蒙古諸王拖雷第四子忽必烈，思大有爲於天下，延藩府舊臣及四方文學之士，問以治道。初，邢臺人劉秉忠英爽不羈，年十七，爲邢臺節度使府令史以養其親。居嘗鬱鬱不樂，一日，投筆嘆曰︰「吾家累世衣冠，乃汨沒爲刀筆吏乎！丈夫不遇於世，當隱居以求志耳。」卽棄去，隱武安山中久之，爲僧，往來雲中。會忽必烈召他僧，遂邀秉忠〔與〕<span class="jiazhu">據<span class="shu-ming">元史</span>一五七<span class="shu-ming">劉秉忠傳</span>、薛<span class="shu-ming">鑑</span>補。</span>俱行。既入見，應對稱旨。秉忠於書無所不讀，尤邃於天文、律歷、三式、六壬、遁甲之屬，論天下事如指諸掌，忽必烈大愛之。秉忠復薦張文謙，召爲掌書記。
</p><p>六年秋七月，蒙古主貴由立。貴由，太宗長子。母六皇后臨朝四年，至是，會諸王百官議立貴由，乃卽位於汪吉宿滅禿里之地，朝政猶出於后。
</p><p>八年三月，蒙古主貴由卒於橫相乙兒之地，廟號定宗。時國內大旱，河水盡涸，野草自焚，牛馬死者十八九，人不聊生。諸王及各部又遣使於諸郡徵求貨財，或於西域、囘鶻索取珠璣，或於海東取鷹鶻，驛騎絡繹，晝夜不絕，民力益困。皇后斡兀立海迷失抱曲出子失烈門聽政，諸王大臣多不服。
</p><p>十一年六月，蒙古主蒙哥立。初，定宗卒，久未立君，中外洶洶。至是，諸王木哥及大將兀良合台等咸會，議所立。時定宗后所遣使者在坐，曰：「昔太宗命以皇孫失烈門爲嗣，諸王百官皆與聞之。今失烈門固在，而議欲他屬，將置之何地耶？」兀良合台等不聽，共推蒙哥卽位於闊帖兀阿蘭之地，追尊其考拖雷爲帝，廟號睿宗。失烈門及諸弟心不能平，蒙哥因察諸王有異同者並羈縻之，取主謀者誅之。遂頒便宜事於國中，罷不急之役，凡諸王大臣濫發牌印、詔旨、宣命，盡收之，政始歸一。
</p><p>秋七月，蒙古主命其弟忽必烈總治（漢）〔漠〕南，詔凡軍民在（漢）〔漠〕<span class="jiazhu">並據<span class="shu-ming">續綱目</span>改。</span>南者，聽忽必烈總之，遂開府於金蓮川。時姚樞隱居蘇門，忽必烈遣趙璧召之。樞至，待以賓禮。樞乃爲書數千言，上之，首陳帝王之道，次及救時之務，爲條三十。忽必烈奇其才，動必召問。樞因言於忽必烈曰：「今土地、人民、財賦皆在漢地，王若盡有之，則天子何爲？後必有間之者矣。不若但持兵權，凡事付之有司，則勢順理安。」忽必烈從之。樞又說忽必烈置經略司於汴，分兵屯田，西起襄、鄧，東連清口、桃源，皆列障守之。
</p><p>十二年二月，蒙古主以諸王嘗欲立失烈門，乃徙太宗后於擴端所居地之西，分遷諸王於各邊。定宗后及失烈門母以厭勝並賜死，禁錮失烈門於沒脫赤之地。
</p><p>六月，蒙古主以中州封同姓，命弟忽必烈於汴京、關中，自擇其一。姚樞曰：「南京，河徙無常，土薄水淺，潟滷生之，不若關中，厥田上上，古名天府陸海。」忽必烈遂請於蒙古主。蒙古主曰：「關中戶寡，河南、懷、孟地狹民夥，可取自益。」繇是盡有關中、河南之地。忽必烈與姚樞夜燕，樞因陳宋太祖遣曹彬取南唐，不殺一人，市不易肆事。忽必烈喜曰：「吾能爲之！」樞賀曰：「王能如此，生民之幸，有國之福也！」
</p><p>開慶元年秋七月，蒙古主蒙哥卒於合州城下。蒙哥沈斷寡言，不樂飲燕，自謂遵祖宗之法。然性喜畋獵，信巫覡卜筮之術，凡行事必叩之，殆無虛日。廟號憲宗。
</p><p>景定元年三月丁卯，蒙古主忽必烈立。初，忽必烈自南伐北還，廉希憲聞阿里不哥命劉太平及大將霍魯懷行尚書省事於關右，恐結諸將以動秦、蜀，請遣趙良弼往覘之。良弼具得實，還報。時諸王合（册）〔丹〕、<span class="jiazhu">據<span class="shu-ming">元史</span>四<span class="shu-ming">世祖紀</span>、<span class="shu-ming">續綱目</span>、薛<span class="shu-ming">鑑</span>改。</span>莫柯、塔察兒俱會於開平，旭烈亦自西域遣使勸進，惟阿里不哥不至。希憲等力言：「先發制人，後發人制。逆順安危，間不容髮，宜早定大計。」忽必烈三讓，諸王大臣固請，遂卽位。詔曰：「朕惟祖宗肇造區宇，奄有四方，武功迭興，文治多缺，五十餘年於此矣。蓋時有先後，事有緩急，天下大業，非一聖一朝所能兼備也。先皇帝卽位之初，風飛雷厲，將大有爲，憂國愛民之心雖切於己，尊賢使能之道未得其人。方董夔門之師，遽遺鼎湖之泣，豈期遺恨，竟勿克終！肆予沖人，渡江之後，蓋將深入焉，乃聞國中重以僉軍之擾，黎民驚駭，若不能一朝居者。予爲此懼，驛騎馳歸。目前之急雖紓，境外之兵未戢，乃會羣議，以輯良規。不意宗盟輒先推戴，左右萬里，名王巨臣，不召而至，不謀而同，咸謂：『國家之大統不可久曠，神人之重寄不可暫虛。』求之今日，太祖嫡孫之中，先皇母弟之列，以賢以長，止予一人。『雖在征伐之間，每存仁愛之念，博施濟衆，實可爲天下主。天道助順，人謀（予）〔與〕<span class="jiazhu">據<span class="shu-ming">元史</span>四<span class="shu-ming">世祖紀</span>、<span class="shu-ming">續綱目</span>、薛<span class="shu-ming">鑑</span>改。</span>能，祖訓傳國大典於是乎在，孰敢不從！』朕峻辭固讓，至於再三，祈懇益堅，誓以死請，於是俯徇輿情，勉登大寶。自惟寡昧，屬時多艱，若涉淵水，罔知攸濟。爰當臨御之始，宜新弘遠之規，祖述變通，正在今日，務施實德，不尚虛文。雖承平未易遽臻，而飢渴所當先務。嗚呼！歷數攸歸，欽應上天之命，勳親斯託，敢忘烈祖之規。體極建元，與民更始，朕所不逮，更賴我遠近宗族，中外文武，同心協力，獻可替否之助。誕告多方，體予至意！」
</p><p>夏四月，蒙古阿里不哥聞忽必烈卽位，命阿藍荅兒發兵於漠北諸部，分遣腹心，易置將佐，散金帛，賚士卒，又命劉太平、霍魯懷拘收關中錢榖。時渾都海自先朝將兵屯六盤，太平等陰相結納。渾都海復分遣人約成都密里霍者、青居乞台不花同舉事。阿里不哥遂自稱帝於和琳。
</p><p>五月，蒙古劉太平、霍魯懷聞廉希憲將至，乘傳急入京兆，謀爲變。秦人前被阿藍荅兒、太平等威虐，聞其來，皆破膽。越二日，希憲亦至，宣示詔旨，遣人馳往六盤宣諭安撫。未幾，城門候引一急使（去）<span class="jiazhu">據<span class="shu-ming">續綱目</span>删。</span>至，云來自六盤。希憲訊之，盡得太平、魯懷與渾都海、密里霍者、乞台不花要結狀。希憲集僚佐，謂曰：「主上命我輩，正爲今日！」遂分遣人掩捕太平、魯懷等，仍遣劉里馬誅密里霍者於成都，汪惟正誅乞台不花於青居。又命總帥汪良臣帥秦、鞏諸軍進討渾都海。良臣以未得旨爲辭，希憲卽解所佩虎符銀印，授之曰：「此皆身承密旨，君但辦吾事，制符已飛奏矣。」良臣遂行。又摘蜀卒四千，命蒙古將八春帥之，爲良臣聲援。會有詔赦至，希憲命殺太平等於獄，尸於通衢，方出迎詔。渾都海知京兆有備，西渡河趨甘州，阿藍荅兒自和林帥兵適至，遂與渾都海合軍而南。時諸王合丹亦率騎兵與八春、汪良臣合兵，分三道以拒之。旣陣，大風吹沙，良臣令軍士下馬，以短兵突其左，繞出陣後，潰其右而出。八春直擣其前，合丹勒精騎邀其歸路，大戰於甘州東，殺渾都海、阿藍荅兒，關、隴悉平。希憲乃遣使自劾停赦行刑、徵調諸軍、擅以良臣爲帥諸罪，蒙古主曰：「委卿方面之寄，正欲從宜，〔若〕<span class="jiazhu">據<span class="shu-ming">續綱目</span>、薛<span class="shu-ming">鑑</span>補。</span>拘常制，豈不坐失事機！」詔賜希憲金虎符，進平章政事，行省秦、蜀。商挺參知省事。
</p><p>二年冬十月，蒙古主忽必烈以阿里不哥違命，自將討之，與戰於昔木土之地。諸王合丹等殺其兵三千人，塔察兒分道奮擊，大破之，追北五十里。忽必烈率諸軍躡其後，合三路蹙之，其部將多降。阿里不哥北遁，忽必烈引還。
</p><p>五年秋七月，蒙古阿里不哥自昔木土之敗，不復能軍。至是，與諸王玉龍荅失、阿速帶、昔里給，及其謀臣不魯花、阿里察、脫忽思等，自歸於上都。蒙古主以諸王皆太祖之裔，並釋不問，其謀臣不魯花等伏誅。
</p>
</section></div></body></html>