<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋史紀事本末-卷三・平荆湖</title></head><body><div class="mw-parser-output" id="text"><h1 id="title-1">卷三・平荆湖</h1><hr/><section class="mf-section-0" id="mf-section-0"><p>太祖建隆元年〔八〕<span class="jiazhu">據<span class="shu-ming">宋史</span>四八三<span class="shu-ming">高保融傳</span>改。</span>月，荊南節度使高保融卒，弟保勖嗣。初，保融迂緩，國事悉委於母弟保勖，及卒，保勖權知軍府，請命於帝，授以節度使。
</p><p>三年冬十月，武平節度使周行逢卒，子保權嗣，時年十一。
</p><p>十一月，荊南節度使高保勖卒，兄保融子繼沖嗣。
</p><p>初，周行逢病亟，召將校，屬其子保權曰：「吾部內兇很者，誅之略盡，唯張文表在耳。我若死，文表必亂，諸君善佐吾兒，無失土宇。必不得已，當舉族歸朝，無令陷於虎口。」及保權嗣位，文表聞之，怒曰：「我與行逢俱起微賤，立功名，今日安能北（向）〔面〕<span class="jiazhu">據<span class="shu-ming">續綱目</span>、薛<span class="shu-ming">鑑</span>改。</span>事小兒乎？」十二月，會保權遣兵代永州戍，道出衡陽，文表遂驅之以襲潭州。知留後廖簡素易文表，不設備。文表兵徑入府中，簡方燕客醉，被殺，文表遂據潭州。又將取朗陵以滅周氏，保權遣楊師璠擊之，且來求援。先是，帝遣盧懷忠使荊南，謂之曰：「江陵人情去就，山川向背，我欲盡知之。」懷忠還言：「高繼沖甲兵雖整而控弦不過三萬，年穀雖登而民困於暴斂。南邇長沙，東距建康，西迫巴、蜀，北奉朝廷，其勢日不暇給，取之易也。」及周保權使至，帝謂范質等曰：「江陵四分五裂之國，今出師湖南，假道荊渚，因而平之，萬全策也。」
</p><p>乾德元年春正月庚申，乃命慕容延釗爲都部署，樞密副使李處耘爲都監，率十州兵，假道繼沖，討文表。未至，楊師璠已破文表於平津亭，執文表，臠而食之，梟首朗陵市。處耘至襄州，遣丁德裕使繼沖諭意。孫光憲因言於繼沖曰：「中國自周世宗時，已有混一天下之志，今宋主規模宏遠，不若早以疆土歸之，則可免禍，而公亦不失富貴矣。」繼沖乃遣其叔父保寅，奉牛酒犒師於荊門，且覘强弱，處耘待之有加。繼沖聞之，以爲無虞。是夕，延釗召保寅宴飲帳中，處耘密遣輕騎數千倍道前進。繼沖但俟保寅還，遽聞王師奄至，卽惶怖出迎，遇處耘於江陵北十五里。處耘揖繼沖，令待延釗，而率親軍先入城。比繼沖還，則王師已分據要衝。繼沖大懼，因盡籍其境內三州十（六）〔七〕<span class="jiazhu">據<span class="shu-ming">宋史</span>八五<span class="shu-ming">地理志</span>、<span class="shu-ming">續綱目</span>、薛<span class="shu-ming">鑑</span>改。</span>縣，遣客將王昭濟奉表納於帝。帝受之，以王仁贍爲荊南都巡檢使，而授繼沖荊南節度使如故，高氏親屬僚佐拜官有差，以光憲爲黃州刺史。
</p><p>三月戊寅，延釗進克潭州，將趨於朗。保權牙將張從富等以爲文表已誅而宋師繼進不止，懼爲所襲，相與拒守，延釗至，不克入。帝聞之，遣使諭從富等，不聽，以兵逆戰於澧江，敗之。李處耘擇所俘體肥者數十人，令左右皆啗之，黥其少健者，令先入朗。黥者入城，言被擒者爲宋師所啗，聞者皆恐，遂潰。延釗因長驅而進，遂克其城，執從富殺之。其大將汪端劫保權及家屬亡匿江南岸僧寺中。處耘遣田守奇帥師渡江，獲之以歸。帝釋其罪，以爲右千牛衞上將軍。汪端猶擁衆寇掠，王師擊殺之。湖南悉平，得州十四、監一、縣六十六。帝以戶部侍郎呂餘慶權知潭州。
</p><p>湖南辰州在唐分爲錦、溪、巫、敍四郡，唐末，蠻酋分據之，各保險阻以自固，時出寇抄。帝旣平湖南，思得通蠻情、習地勢、沈勇智謀者以鎭撫之。辰州猺人秦再雄，武健有奇略，蠻黨畏服，帝召至汴，察其可任，擢爲刺史，使自辟吏，予以租賦。再雄感恩，誓以死報，至州日，訓兵士，得三千人，皆能被甲渡水，歷山飛塹如猨猱。又選親校二十人，分使諸蠻，以傳朝廷懷來之意，莫不從風而靡，各得降表以聞。自是荊、湘無復邊患。
</p>
</section></div></body></html>