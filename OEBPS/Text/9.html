<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋史紀事本末-卷九・治河</title></head><body><div class="mw-parser-output" id="text"><h1 id="title-1">卷九・治河</h1><hr/><section class="mf-section-0" id="mf-section-0"><p>太祖乾德二年，遣使案行黃河，治古隄。議者以舊河不可卒復，力役且大，遂止。詔民治遙隄，以禦衝決之患。
</p><p>三年秋，大霖雨，河決陽武，梁、澶、鄆亦決。詔發州兵治之。
</p><p>四年八月，滑州河決，壞靈河縣大隄。詔殿前都指揮使韓重贇等督士卒丁夫數萬人治之。
</p><p>五年春正月，帝以河隄屢決，分遣使行視，發畿甸丁夫繕治。自是歲以爲常，皆以正月首事，季春而畢。是月，詔開封、大名府、鄆、澶、滑、孟、濮、齊、淄、滄、棣、濱、德、博、懷、衞、鄭等州長吏，並兼本州河隄使。
</p><p>開寶五年五月，河大決濮陽，又決陽武。詔發諸州兵及丁夫凡五萬人，遣潁州團練使曹翰護其役。翰辭，太祖謂曰：「霖雨不止，又聞河決。朕信宿以來，焚香上禱於天，若天災流行，願在朕躬，勿延於民也。」翰頓首對曰：「昔宋景公，諸侯耳，一發善言，災星退舍。今陛下憂及兆庶，懇禱如是，固當上感天心，必不爲災。」
</p><p>六月，下詔曰：「近者澶、濮等數州，霖雨（漸）〔荐〕<span class="jiazhu">據<span class="shu-ming">宋史</span>九一<span class="shu-ming">河渠志</span>改。本卷下文校補未注依據者同此。</span>降，洪河爲患。朕以屢經決溢，重困黎元，每閱前書，詳究經瀆。至若夏后所載，但言導河至海，隨山濬川，未聞力制湍流，廣營高岸。自戰國專利，堙塞故道，小以妨大，私而害公，九河之制遂隳，歷代之患弗弭。凡搢紳多士，草澤之倫，有素習河渠之書，深知疏導之策，若爲經久，可免重勞，並許詣闕上書，附驛條奏。朕當親覽，用其所長，勉副詢求，當示甄獎。」時東魯逸人田告者，纂<span class="shu-ming">禹元經</span>十二篇。帝聞之，召至闕下，詢以治水之道。善其言，將授以官。以親老，固辭歸養，從之。翰至河上，親督工徒，未幾，決河皆塞。
</p><p>太宗太平興國二年秋七月，河決孟州之溫縣，鄭州之滎澤，澶州之頓丘，皆發緣河諸州丁夫塞之。
</p><p>三年春正月，命使十七人分治黃河隄，以備水患。
</p><p>八年五月，河大決滑州韓村，泛澶、濮、曹、濟諸州民田，壞居人廬舍。東南流，至彭城界入於淮。詔發丁夫塞之。隄久不成，乃命使者按視遙隄舊阯。使回條奏，以爲︰「治遙隄不如分水勢。自孟抵鄆，雖有隄防，唯滑與澶最爲隘狹，於此二州之地，可立分水之制。宜於南北岸各開其一，北入王莽河以通於海，南入靈河以通於淮，節減暴流，一如汴口之法。其分水河，量其遠邇，作爲斗門，啓閉隨時，務乎均濟。通舟運，漑農田，此富庶之資也。」不報。時多陰雨，河久未塞。帝憂之，遣樞密直學士張齊賢乘傳詣白馬津，用太牢加璧以祭。
</p><p>十二月，滑州言決河塞，羣臣稱賀。
</p><p>九年春，滑州復言房村河決。帝曰：「近以河決韓村，發民治隄不成，安可重困吾民，當以諸軍代之。」乃發卒五萬，以侍衞步軍指揮使田重進領其役。
</p><p>淳化四年冬十月，河決澶州，陷北城，壞廬舍七千餘區。詔發卒代民治之。是歲，巡河供奉官梁睿上言：「滑州土脈疏，岸善隤，每歲河決南岸，害民田。請於迎陽鑿渠引水，凡四十里，至黎陽合大河，以防暴漲。」帝許之。
</p><p>五年春正月，滑州言新渠成。帝又案圖，命昭宣使、羅州刺史杜彥鈞率兵夫計功十七萬，鑿河開渠，自韓村埽至州西鐵狗廟，凡五十餘里，復合於河，以分水勢。
</p><p>眞宗大中祥符（三）〔五〕年，著作佐郎李垂上<span class="shu-ming">導河形勝書</span>三篇并圖，其略曰：「臣請自汲郡東推禹故道，挾御河，較其水勢，出大伾、上陽、太行三山之間，復西河故瀆，北注大名西、館陶南，東北合赤河而至於海。因於魏縣北析一渠，正北稍西，逕衡漳直北下，出邢、洺，如<span class="shu-ming">夏書</span>『過洚水』，稍東，注易水，合百濟，會朝河而至於海。大伾而下，黃、御混流，薄山障隄，勢不能遠。如是，則載之高地而北行，百姓獲利，而契丹不能南侵矣。<span class="shu-ming">禹貢</span>所謂『夾右碣石入於海』。孔安國曰：『河逆上此州界。』其始作自大伾西八十里，曹公所開運渠東五里，引河水，正北稍東十里，破伯禹〔古〕隄，逕牧馬陂，從禹故道。又東三十里，轉大伾西，通利軍北，挾白溝，復（四）〔西〕大河，<span class="jiazhu">據<span class="shu-ming">長編</span>改。</span>北逕清豐、大名西，歷洹水、魏縣東，曁館陶南，入屯氏故瀆，合赤河而北，入於海。旣而自大伾西新發故瀆西岸，析一渠，正北稍西五里，廣深與汴等，合御河道。逼大伾北，卽堅壤析一渠，東西二十里，廣深與汴等，復東大河。兩渠分流，則三四分水猶得注澶淵舊渠矣。大都河水從西大河故瀆，東北合赤河而達於海。然後於魏縣北發御河西岸，析一渠，正北稍西六十里，廣深與御河等，合衡漳水。又冀州北界，深州西南三十里，決衡漳西岸，限水爲門，西北注滹沱，潦則塞之使東漸渤海，旱則決之使西灌屯田，此中國禦邊之利也。兩漢而下，言水利者屢欲求九河故道而疏之。今考圖志，九河並在（中）〔平〕原而北，且河壞澶、滑，未至平原而上已決矣，則九河奚利哉！漢武捨大伾之故道，發頓丘之暴衝，則濫兗泛齊，流患中土，使河朔平田膏腴千里，縱容邊寇劫掠其間。今大河盡東，全燕陷北，而禦邊之計，莫大於河。不然，則趙、魏百城，富庶萬億，所謂誨盜而招寇也。一日（俟）〔伺〕我饑饉，乘虛入寇，臨時用計者實難，不如因人足財豐之時，成之爲易。」詔樞密直學士任中正、龍圖閣直學士陳彭年、知制誥王曾詳定。中正等上言：「詳垂所述，頗爲周悉。所言起滑臺而下，派之爲六，則緣流就下，湍急難制，恐水勢聚而爲一，不能各依所導。設或必成六派，則是更增六處河口，悠久難於隄防，亦慮入滹沱、漳河，漸至二水淤塞，益爲民患。又築隄七百里，役夫二十一萬七千，工至四十日，侵佔民田，頗爲煩費。」其議遂寢。
</p><p>天禧三年六月，滑州河溢城西北天臺山旁，俄復潰於城西南，岸摧七百步，漫溢州城。歷澶、濮、曹、鄆，注梁山泊，又合清水、古汴渠，東入於淮，州邑罹患者三十二。卽遣使賦諸州薪石、楗橛、茭竹之數千六百萬，發兵夫九萬人治之。
</p><p>四年二月，河塞。羣臣入賀，上親爲文，刻石紀功。是年，祠部員外郎李垂又言疏河利害，命垂至大名府、滑、衞、德、貝州、通利軍，與長吏計度。垂上言：「臣所至，並稱黃河水入王莽、沙河與西河故瀆，注金、赤河，必慮水勢浩大，蕩浸民田，難於隄備。臣亦以爲河水所經，不無爲害。今者決河而南，爲害旣多，而又陽武埽東，石堰埽西，地形汙下，東河泄水又艱。或者云：『今決處漕底坑深，舊渠逆上，若塞之，旁必復壞。』如是則議塞河者誠以爲難。若決河而北，爲害雖少，一旦河水注御河，蕩易水，逕乾寧軍，入獨流口，遂及契丹之境。或者云：『因此搖動邊鄙。』如是則議疏河者又益爲難。臣於兩難之間，輒畫一計，請自上流引北載之高地，東至大伾，瀉復於澶淵舊道，使南不至滑州，北不出通利軍界。何以計之？臣請自衞州東界曹公所開運渠東五里河北岸凸處，就岸實土堅引之，正北稍東十三里，破伯禹古隄，注裴家潭，逕牧馬陂。又正東稍北四十里，鑿大伾西山，釃爲二渠，一逼大伾南足，決古隄，正東八里，復澶淵舊道；一逼通利軍城北曲河口，至大禹所導西河故瀆，正北稍東五里，開南北大隄。又東七里，入澶淵舊道，使南不至滑州，與南渠合。夫如是，則北載之高地，大伾二山脽股之間，分酌其勢，浚瀉兩渠，匯注東北，不遠三十里，復合於澶淵舊道，而滑州不治自涸矣。臣請以兵夫二萬，自來歲二月興作，除三伏半功外，至十月而成，其均厚埤薄，俟次年可也。」疏奏，朝議慮其煩擾，罷之。
</p><p>初，滑州以天臺決口去水稍遠，聊興葺之，及西南隄成，乃於天臺口旁築月隄。六月望，河復決天臺下，走衞南，浮徐、濟，害如三年而益甚。帝以新經賦率，慮殫困民力，卽詔京東西、河北路經水災州軍，勿復科調丁夫。其守捍隄防役兵，仍令長吏存恤而番休之。
</p><p>五年春正月，知滑州陳堯佐以西北水壞城，無外禦，築大隄；又疊埽於城北，護州中居民；復就鑿橫木，下垂木數條，置水旁以護岸，謂之木龍，當時賴焉；復並舊河開枝流，以分導水勢。有詔嘉獎。
</p><p>說者以黃河隨時漲落，故舉物候爲水勢之名：立春之後，東風解凍，河邊人候水，初至凡一寸則夏秋當至一尺，頗爲信驗，故謂之「信水」。二月、三月，桃華始開，冰泮雨積，川流猥集，波瀾盛長，謂之「桃華水」。春末，蕪菁華開，謂之「菜華水」。四月末，壟麥結秀，擢芒變色，謂之「麥黃水」。五月，瓜實延蔓，謂之「瓜蔓水」。朔野之地，深山窮谷，固陰冱寒，冰堅晚泮，逮乎盛夏，消釋方盡，而沃蕩山石，水帶礬腥，併流於河，故六月中旬後謂之「礬山水」。七月，菽豆方秀，謂之「豆華水」。八月，菼薍華，謂之「荻苗水」。九月，以重陽紀節，謂之「登高水」。十月，水落安流，復其故道，謂之「復槽水」。十一月、十二月，斷冰雜流，乘寒復結，謂之「蹙凌水」。水信有常，率以爲準，非時暴漲，謂之「客水」。其水勢，凡移谼橫注，岸如刺毀，謂之「劄岸」；漲溢踰防，謂之「抹岸」；埽岸故朽，潛流漱其下，謂之「塌岸」；浪勢旋激，岸土上隤，謂之「淪捲」；水浸岸逆漲，謂之「上展」；順漲謂之「下展」；或水乍落，直流之中忽屈曲橫射，謂之「徑䆗」；水猛驟移，其將澄處望之明白，謂之「拽白」，亦謂之「明灘」；湍怒略渟，勢稍汨起，行舟值之多溺，謂之「薦浪水」。水退淤澱，夏則膠土肥腴，初秋則黃滅土頗爲疏壤，深秋則白滅土，霜降後皆沙也。
</p><p>舊制歲虞河決，有司常以孟秋預調塞治之物，梢芟、薪柴、楗橛、竹石、茭索、竹索凡千餘萬，謂之「春料」。詔下瀕河諸州所產之地，仍遣使會河渠官吏，乘農隙，率丁夫水工，收采備用。凡伐蘆荻，謂之「芟」；伐山木榆柳〔枝〕葉，謂之「梢」。辮竹糾芟爲索，以竹爲巨索，長十尺至百丈，有數等。先擇寬平之所爲埽場。埽之制：密佈芟索，鋪梢，梢芟相重，壓之以土，雜以碎石，以巨竹索橫貫其中，謂之「心索」。卷而束之，復以大芟索繫其兩端，別以竹索自內旁出，其高至數丈，其長倍之。凡用丁夫數百或千人，雜唱齊挽，積置於卑薄之處，謂之「埽岸」。旣下，以橛臬閡之，復以長木貫之，其竹索皆埋巨木於岸以維之。遇河之橫決，則復增之以補其缺。凡埽下，非積數疊亦不能遏其迅湍。又有「馬頭」、「鋸牙」、「木岸」者，以蹙水勢護隄焉。
</p><p>凡緣河諸州，孟州有河南、北凡二埽，開封府有陽武埽，滑州有韓、房二村、憑管、石堰州、西魚池、迎陽凡七埽、<span class="jiazhu">原注：舊有七里曲埽，後廢。</span>通利軍有齊賈、蘇村凡二埽，澶州有濮陽、大韓、大吳、商胡、王楚、橫隴、曹村、依仁、大北、岡孫、陳固、明公、王八凡十三埽，大名府有孫杜、侯村二埽，濮州有任村、東、西、北凡四埽，鄆州有博陵、張秋、關山、子路、王陵、竹口凡六埽，齊州有采金山、史家渦二埽，濱州有平河、安定二埽，棣州有聶家、梭隄、鋸牙、陽成四埽。所費皆有司歲計而無闕焉。
</p>
</section></div></body></html>