<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋史紀事本末-卷九十二・三京之復</title></head><body><div class="mw-parser-output" id="text"><h1 id="title-1">卷九十二・三京之復</h1><hr/><section class="mf-section-0" id="mf-section-0"><p>理宗端平元年六月，詔出師收復三京。時，趙范、趙葵欲乘時撫定中原，建守河、據關、收復三京之議，朝臣多以爲未可，獨鄭清之力主其說。乃命趙范移（師）〔司〕<span class="jiazhu">據<span class="shu-ming">續綱目</span>、薛<span class="shu-ming">鑑</span>改。</span>黃州，刻日進兵。范參議官丘岳曰：「方興之敵，新盟而退，氣盛鋒銳，寧肯捐所得以與人耶！我師若往，彼必突至，非惟進退失據，開釁致兵，必自此始。且千里長驅，以爭空城，得之，當勤餽餉，後必悔之！」范不聽。史嵩之亦言荊襄方爾饑饉，未可興師。杜杲復陳守境之利，出師之害。喬行簡時在告，上疏曰：「八陵有可朝之路，中原有可復之機，以大有爲之資，當大有爲之會，則事之有成，固可坐而策也。臣不憂師出之無功，而憂事力之可繼，有功而至於不可繼，則其憂始深矣。夫自古英君必先治內而後治外。陛下視今日之內治，其已舉乎？其未舉乎？向未攬權之前，其弊凡幾？今旣親攻之後，其已更新者凡幾？欲用君子則其志未盡伸，欲去小人則其心未盡革。上有厲精更始之意，而士大夫仍苟且不務任責。朝廷有禁苞苴、（禁）〔戒〕貪墨之令而州縣仍黷貨不知盈厭，欲（加）〔行〕<span class="jiazhu">並據<span class="shu-ming">宋史</span>四一七<span class="shu-ming">喬行簡傳</span>改。</span>楮令則外郡之新券雖低價而莫售，欲平物價則京師之百貨視舊直而不殊，紀綱法度多頹弛而未張，賞刑號令皆玩視而不肅：此皆陛下國內之臣子，猶令之而未從，作之而不用，乃欲闔闢乾坤，混一區宇，制奸雄而折戎狄，其能盡如吾意乎！此臣之所憂者一也。自古帝王欲用其民者，必先得其心以爲根本。數十年來，上下皆懷利以相接，而不知有所謂義。民方憾於守令，緩急豈有效死勿去之人？卒不愛其將校，臨陳豈有奮勇直前之士？畜怨含憤，積於平日，見難則避，遇敵則奔，惟利是顧，遑恤其他！人心如此，陛下曾未有以轉移固結之，遽欲驅之北向，從事於鋒鏑，忠義之心何由而發？況乎境內之民困於州縣之貪刻，阨於勢家之兼併，飢寒之氓嘗欲乘時而報怨，茶鹽之寇嘗欲伺間而竊發，蕭牆之憂，懍未可保。萬一兵興於外，綴於强敵而不得休，潢池赤子復有如江、閩、東浙之事，其將奈何？夫民至愚而不可忽。內郡武備單弱，民之所素易也。往時江、閩、東浙之寇，皆藉邊兵以制之。今此曹猶多竄伏山谷，窺伺田里，彼知朝廷方有事於北方，其勢不能以相及，寧不動其奸心？此臣之所憂者二也。自古英君規恢進取，必須選將練兵，豐財足食，然後舉事。今邊面遼闊，出師非止一途，陛下之將足當一面者幾人？〔勇而能鬬者幾人？知而善謀者幾人？〕<span class="jiazhu">據<span class="shu-ming">宋史</span>四一七<span class="shu-ming">喬行簡傳</span>補。</span>非屈指得二三十輩，恐不足以備驅馳。陛下之兵能戰者幾萬？分道而趨京、洛者幾萬？留屯而守淮、襄者幾萬？非按籍得二三十萬衆，恐不足以事進取。借曰帥臣威望素著，以意氣招徠，以功賞激勸，推擇行伍，卽可爲將，接納降附，卽可爲兵，臣實未知錢糧之所從出也。興師十萬，日費千金；千里餽糧，士有飢色。今之餽運，累日不已，至於累月；累月不已，至於累歲；不知累幾千金而後可以供其費也？今百姓多垂磬之室，州縣多赤立之帑。大軍一動，厥費多端，其將何以給之？今陛下不愛金帛，以應邊臣之求，可一而不可再，可再而不可三。再三之後，兵事未已，欲中輟則棄前功，欲勉强則無多力。國旣不足，民亦不堪，臣恐北方未可圖而南方已騷動矣。中原蹂踐之餘，所在空曠，縱使東南有米可運，然道里遼遠，寧免乏絕？由淮而進，縱有河渠可通，寧無盜賊邀取之患？由襄而進，必須負載，三十鍾而致一石，亦恐未必能達。若使頓師千里之外，糧道不繼，當是之時，孫、吳爲謀主，韓、彭爲兵帥，亦恐無以爲策。他日糧運不繼，進退不能，必勞聖慮。此臣之所憂者三也。願堅持聖意，定爲國論，以絕紛紛之說！」皆不聽。
</p><p>淮西總領吳潛又告執政，論用兵復河南，不可輕易。「金人旣滅，與北爲鄰，法當以和爲形，以守爲實，以戰爲應。自荊襄首納空城，合兵攻蔡，兵事一開，調度浸廣，百姓狼狽，死者枕藉，使生靈肝腦塗地，得城不過荊榛之區，獲俘不過曖昧之骨，而吾之內地荼毒如此，邊臣誤國之罪，不待言矣。聞有進恢復之畫者，其算可謂俊偉。然取之若易，守之實難，征行之具，何所取資？民窮不堪，激而爲變，率爲盜賊矣。今日之事，豈容輕議！」執政不能從。
</p><p>詔知廬州全子才合淮西兵萬人赴汴。時，汴京都尉李伯淵、李琦、李賤奴等爲崔立所侮，謀殺之。及聞子才軍至，伯淵等以書約降，而陽與立謀備禦之策。伯淵燒封丘門以警動立，立殊不安，乃來約立視火。立從苑秀、折希顏等數騎往。旣還，伯淵親送之，倉卒中就馬上抱立，立顧曰：「汝欲殺我耶？」伯淵曰：「殺爾何傷！」卽出匕首橫刺之，立墜馬死。伏兵起，元帥三合殺苑秀。折希顏後至，見立墜馬，謂與人鬬，欲前解之，隨爲軍所殺。伯淵繫立屍馬尾，至內前，號於衆曰：「立殺害劫奪，烝淫暴虐，大逆不道，古今無有，當殺之否？」萬口齊應曰：「寸斬之未稱也！」乃梟立首，望承天門祭哀宗，軍民皆慟，或剖其心噉之。以三屍掛闕前槐樹上。
</p><p>全子才次於汴，趙葵自滁州以淮西兵五萬取泗州，由泗趨汴以會之。葵謂子才曰：「我輩始謀據關、守河，今已抵汴半月，不急攻洛陽、潼關，何待耶？」子才以糧餉未集對，葵督促益急，乃檄鈐轄范用吉、樊辛、李先、胡顯等提兵萬三千，命淮西制置司機宜文字徐敏子爲監軍，先令西上；又命楊誼以廬州强弩軍萬（三）〔五〕<span class="jiazhu">據<span class="shu-ming">續綱目</span>、薛<span class="shu-ming">鑑</span>改。</span>千繼之，各給五日糧。
</p><p>秋七月，徐敏子啓行，遣和州寧淮軍正將張迪以二百人趨洛陽。迪至城下，城中寂然無應者。至晚，有民庶三百餘家登城投降，迪與敏子遂帥衆入城。蒙古聞之，復引兵南下。
</p><p>徐敏子入洛之明日，軍食已竭，乃采蒿和麪作餅而食之。楊誼之洛東三十里，方散坐蓐食，忽數里外有立紅黃涼傘者，衆方駭異，而蒙古伏兵突起深蒿中。楊誼倉卒無備，師遂大潰，爲蒙古擁入洛水者無數，誼僅以身免。是夜，有潰卒奔告於洛曰：「楊誼一軍已爲蒙古大陣衝散，今蒙古兵已據北岸矣！」於是在洛之師皆奪氣。
</p><p>八月，蒙古兵至洛陽城下〔立寨〕，<span class="jiazhu">據<span class="shu-ming">續綱目</span>、薛<span class="shu-ming">鑑</span>補。</span>徐敏子與戰，勝負相當。士卒乏糧，因殺馬而食，敏子等不能留，乃班師。趙葵、全子才在汴京，以史嵩之不致餽，糧用不繼；所復州縣率皆空城，無兵食可因；蒙古兵又決黃河寸金淀之水以灌官軍，官軍多溺死，遂皆引師南還。
</p><p>九月壬寅，趙范以入洛之師敗績，上表劾趙葵、全子才輕遣偏師復西京，趙楷、劉子澄參贊失計，師退無律，致後陣喪敗。詔︰「趙葵削一秩，措置河南、京東營田邊備；全子才削一秩，措置唐、鄧、息州營田邊備；劉子澄、趙楷並削秩放罷。」又言楊誼一軍之敗，皆由徐敏子、范用吉怠於赴援，致不能支。詔︰「范用吉降武翼郎；徐敏子削秩放罷；楊誼削秩，勒停自効。」
</p><p>十二月己卯，蒙古遣王檝來責敗盟。辛卯，遣鄒伸之等報謝。自是河、淮之間無寧日矣。
</p>
</section></div></body></html>