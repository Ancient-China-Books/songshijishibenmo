<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋史紀事本末-卷一百二・蒙古南侵</title></head><body><div class="mw-parser-output" id="text"><h1 id="title-1">卷一百二・蒙古南侵</h1><hr/><section class="mf-section-0" id="mf-section-0"><p>理宗寶祐四年（八）〔六〕<span class="jiazhu">據<span class="shu-ming">元史</span>三<span class="shu-ming">憲宗紀</span>改。</span>月，蒙古諸王亦孫哥、駙馬也速兒等請伐宋。蒙古主命諸王阿里不哥居守和林，阿藍荅兒輔之，自將南侵，繇西蜀以入。先命張柔從忽必烈攻鄂，趨杭州，塔察兒攻荊山。又詔兀良合台自交、廣引兵會鄂，李全子璮進攻海州、漣水軍等處。蒙古主進次六盤，軍四萬，號十萬，分三道而入。蒙古主繇隴州趨散關，諸王莫哥繇洋州趨米倉，萬戶孛里叉繇潼關趨沔州。
</p><p>六年二月，蒙古紐璘將前軍，欲會都元帥阿荅胡於成都。蒲擇之遣安撫劉整等據遂寧江箭灘渡，以斷東路。紐璘軍至，不能渡。自旦至暮，大戰，整等軍敗，紐璘遂長驅至成都。擇之命楊大淵等守劍門及靈泉山，自將兵（救）〔取〕成都。會阿荅胡死，紐璘率諸將大破大淵等於靈泉山，進圍雲頂山城，〔扼其歸路〕。擇之軍潰。城中食盡，〔亦〕<span class="jiazhu">據<span class="shu-ming">元史</span>一二九<span class="shu-ming">紐璘傳</span>、<span class="shu-ming">續綱目</span>、薛<span class="shu-ming">鑑</span>改並補。</span>殺主將以降。成都、彭、漢、懷、綿等州，威、茂諸蕃，悉降蒙古。
</p><p>十月，蒙古主渡嘉陵江至白水，命總帥汪德臣造浮梁以濟，進次劍門。至苦竹隘，守將張實死之。
</p><p>十一月，蒙古兵進圍長寧山，守將王佐、徐昕戰敗。蒙古進攻鵞頂堡，城降，佐死之。繇是青居、大良、運山、石泉、龍州俱降於蒙古。
</p><p>十二月，蒙古兵渡馬湖入蜀。詔馬光祖移（師）〔司〕<span class="jiazhu">據<span class="shu-ming">宋史</span>四四<span class="shu-ming">理宗紀</span>、<span class="shu-ming">續綱目</span>、薛<span class="shu-ming">鑑</span>改。下同</span>峽州，向士璧移（師）〔司〕紹慶府，以便策應。光祖、士璧以兵迎蒙古師，戰於房州，敗之。
</p><p>蒙古主取隆、雅州，又取閬州，楊大淵以城降。
</p><p>開慶元年春正月己酉，蒙古兵攻忠、涪州，漸薄夔境。詔︰「蒲擇之、馬光祖，戰守調遣，便宜行事。」
</p><p>丁卯，以賈似道爲京西、湖南、北、四川宣撫大使，移馬光祖爲沿江制置使，似道尋兼督江西、二廣軍馬。
</p><p>蒙古軍破利州、隆慶、順慶諸郡。
</p><p>蒙古兀良合台率四王兵三千，蠻、僰萬人，破橫山，徇內地，乘勝破賓州，入靜江府，連破辰、沅。官軍斷其歸路，兀良合台潛出官軍後，命其子阿朮橫擊於前，官軍退走，遂壁潭州城下。
</p><p>二月，蒙古主遣降人晉國寶招諭合州，守將王堅殺之。蒙古主遂命大將渾都海以兵二萬守六盤，乞台不花守青居山，又命紐璘造浮梁於涪州之藺市以杜援兵。蒙古主自雞爪灘渡，直抵合州城，俘男女萬餘。堅力戰以守，蒙古會師圍之。
</p><p>六月，四川制置副使呂文德帥兵攻涪浮梁，力戰，得入重慶，遂率艨艟千餘，泝嘉陵江而上。蒙古史天澤分軍爲兩翼，順流縱擊，文德敗績。
</p><p>秋七月，蒙古兵圍合州，自二月至於是月，守將王堅固守力戰，蒙古主屢督諸軍攻之，不克。前鋒將汪德臣選兵夜登外城，堅率兵逆戰。遲明，德臣單騎大呼曰：「王堅，我來活汝一城軍民，宜早降！」語未旣，幾爲飛石所中，因得疾死。會天大雨，攻城梯折，後軍不克進，俱退。蒙古主蒙哥卒於合州城下，或傳中飛矢死。諸王大臣用二驢，蒙以繒槥，負之北行。合州圍解。捷聞，加堅寧遠軍節度使。
</p><p>八月，蒙古忽必烈遣王惟中、郝經宣撫荊湖、江、淮，將歸德軍先至江山。經言於忽必烈曰：「經聞圖天下之事於未然則易，救天下之事於已然則難，已然之中復有未然者，使往者不失，而來者得遂，是尤難也。國家奮起朔漠，滅金源，幷西夏，取荊、襄，克成都，平大理，躪躒諸夷，奄征四海，垂五十年而一之以兵，遺黎殘姓，游氣驚魂，虔劉劘盪，殆欲殲盡，自古用兵未有若是之久且多也。且括兵率賦，朝下令，夕出師，闔國大舉，以之伐宋而圖混一，以志則銳，以力則强，而術則未盡也。苟於諸國旣平之後，創法立制，敷布條綱，任將相，選賢能，平賦足用，屯農足食，內治旣舉，外禦亦備。今西師之出，久未卽功，兵連禍結，底安於危。王宜遣人禀命行在，宜喻宋令降名進幣，割地納質，偃兵息民，以全吾力而圖後舉。禀命不從，然後傳檄，示以大信，使知王仁而不殺之意。一軍出襄、鄧，一軍出壽春，一軍出維揚，三道並進，東西連衡，王處一軍，爲之節制，使我兵力常有餘裕。如是，則未來之變或可弭，已然之失或可救也。議者必曰，三道並進則兵分勢弱，不若併力一向則莫我當也。曾不知取國之術與爭地異，併力一向，爭地之術也；諸道並進，取國之術也，昔之混一者皆若是矣。晉取吳則六道進，隋取陳則九道進，宋之於南唐則三面皆進，未聞有一旅之衆而能克國者。或者有之，僥倖之舉也。昔秦王問王翦以伐荊，翦曰：『非六十萬不可。』秦王曰：『將軍老矣。』命李信將二十萬往，不克，卒以兵六十萬畀翦，而後舉楚。蓋衆有所必用，事勢有不可懸料而倖取者，故王者之舉必萬全，其倖舉者，崛起無賴之人也。若直前振迅，銳而圖功，一舉而下金陵，入臨安，則可也。如兵力耗敝，役成遷延，進退不可，反爲敵人所乘，悔可及乎！固宜重愼詳審圖之。」乃會兵渡淮，忽必烈繇大勝關，張柔繇虎頭關，分道並進，官軍皆遁。時忽必烈得沿江制置司榜，有云︰「今夏諜者聞北兵會議，取黃陂民船繫栰由陽邏堡以渡，會於鄂州。」忽必烈曰：「此事前所未有，願如其言。」及至黃陂，漁人獻舟，且爲鄕導。
</p><p>九月，宗王莫哥自合州遣人以蒙古主凶訃告忽必烈，請北還以繫人望。忽必烈曰：「吾奉命南來，豈可無功遽還？」自登香爐山，俯瞰大江。大江之北曰武湖，武湖之東曰陽邏堡，其南岸卽滸黃州，官軍以大舟扼江渡，軍容甚盛。董文炳言於忽必烈曰：「長江天險，宋所恃以爲國，勢必死守，不奪其氣不可。臣請嘗之。」乃帥死士數十百人當其前，令其弟文用、文忠載艨艟，鼓櫂疾趨，叫呼畢奮。鋒旣交，文炳麾衆趨岸搏戰，官軍大敗。明日，遂帥諸軍渡江，進圍鄂州，中外大震。
</p><p>蒙古兵至臨江。時制置使徐敏子在隆興，頓兵不進。知軍事陳元桂力疾登城，坐督戰，力不能敵。有欲抱而走者，元桂曰：「死不可去！」左右俱遁。兵至，元桂瞠目叱駡，遂死之，懸其首於敵樓。蒙古兵遂入瑞州，知府陳昌世治郡有善政，百姓擁之以逃。
</p><p>詔諸路出師以禦蒙古，大出內府銀幣犒師，前後出緡錢七千七百萬，銀、帛各一百六萬兩、匹。
</p><p>冬十月，以賈似道爲右丞相兼樞密使，軍漢陽以援鄂。
</p><p>時邊報日急，臨安團結義勇，招募新兵，增築平江、紹興、慶元城壁，朝野震恐。內侍董宋臣請帝遷都四明，以避敵鋒。軍器（太）〔大〕<span class="jiazhu">據<span class="shu-ming">續綱目</span>改。</span>監何子舉言於吳潛曰：「若上行幸，則京師百萬生靈何所依賴？」御史朱貔孫亦言：「鑾輿一動，則三邊之將士瓦解，而四方之盜賊蜂起，必不可！」會皇后亦請留蹕以安民心，帝遂止。寧海節度判官文天祥乞斬宋臣，不報。
</p><p>十一月，蒙古圍鄂州，都統張勝權州事，以城危在旦夕，登城諭之曰：「城已爲汝家有，但子女玉帛皆在將臺，可從彼取。」蒙古信之，遂焚城外民居，將退。會高達等引兵至，賈似道亦駐漢陽爲援，蒙古乃復進攻。遣苫徹拔都兒領兵同降人諭鄂州使降，抵城下，勝殺使者，以軍出襲苫徹拔都兒，戰敗死。達恃其武勇，殊易似道，每見其督戰，卽戲之曰：「巍巾者何能爲哉！」將戰，必須似道親勞始出，否卽使兵士譁於其門。呂文德諂事似道，使人訶曰：「宣撫在此，何敢爾耶！」曹世雄、向士璧皆從在軍，事未嘗關白。似道繇是銜三人而親文德。
</p><p>時諸路重兵咸聚於鄂。蒙古兵由永、全至潭州，江西大震。吳潛用御史饒應子言，移賈似道於黃州，〔黃〕<span class="jiazhu">據<span class="shu-ming">續綱目</span>、薛<span class="shu-ming">鑑</span>補。</span>雖下流，實當兵衝。孫虎臣以精騎七百送之，至蘱草坪，候騎言前有北兵，似道大懼，謂左右曰：「奈何？」虎臣匿似道，出戰。似道歎曰：「死矣！惜不光明俊偉爾！」及北兵至，乃老弱部所掠金帛子女而去者，江西降將儲再興騎牛先之。虎臣出擒再興，似道遂入黃州。
</p><p>十二月己亥，賈似道私與蒙古議和。時蒙古攻城益急，城中死傷者至萬三千人，賈似道大懼，乃密遣宋京詣蒙古營，請稱臣納幣，忽必烈不許。會合州守臣王堅使阮思聰踔急流走鄂，以蒙古主訃聞，似道再遣京往。忽必烈亦聞阿藍荅兒等謀立阿里不哥，遣脫忽思括民兵，因召羣臣議事。郝經曰：「<span class="shu-ming">易</span>言︰『知進退存亡而不失其正者，其惟聖人乎！』國家自平金以來，惟務進取，老師費財，三十年矣。今國內空虛，塔察、旭烈諸王觀望所立，莫不覬覦神器，一有狡焉，或啓戎心，先人舉事，腹背受敵，大事去矣！且阿里不哥已令脫里察行尚書省，據燕都，按圖籍，號令諸道，行皇帝事矣。雖大王素有人望，且握重兵，獨不見金世宗、海陵之事乎？若彼果稱遺詔，便正位號，下詔中原，行赦江上，欲歸得乎？願大王以社稷爲念，與宋議和，割淮南、漢上、梓、夔兩路，定疆界、歲幣，置輜重，率輕騎而歸，直造燕都，則彼之奸謀冰釋瓦解。遣一軍逆大行靈舁，收皇帝璽；遣使召旭烈、阿里不哥、莫哥諸王會喪和林；差官於諸路，撫慰安輯；命王子眞金鎭守燕都，示以形勢，則大寶有歸而社稷安矣。」忽必烈以爲然。會宋京至，請稱臣，割江南爲界，歲奉銀絹匹兩各二十萬。忽必烈許之，遂拔砦而去，留張傑、閻旺，以偏師候湖南兀良合台之兵。賈似道奏鄂州圍解，詔論功行賞。
</p><p>蒙古兀良合台攻潭州甚急。向士璧帥潭，極力守禦，旣置飛江軍，又募斗弩社，朝夕親自登城撫勞。聞蒙古後軍且至，遣王輔佑帥五百衆覘之。遇於南岳市，大戰，蒙古少卻，會忽必烈遣邁鐵赤將兵來迎，兀良合台遂解圍，引兵趨湖北。
</p><p>景定元年二月，蒙古張傑、閻旺作浮梁於新生磯，兀良合台引兵至，傑等濟師北還。賈似道用劉整計，命夏貴以舟師攻斷浮梁，進至白鹿磯，殺〔殿〕<span class="jiazhu">據<span class="shu-ming">續綱目</span>、薛<span class="shu-ming">鑑</span>補。</span>卒百七十人。辛酉，蒙古遣偏師取道大理，繇廣南抵衡州。向士璧合劉雄飛兵逆戰於道，敗之，獲還俘民甚衆。
</p><p>三月，賈似道匿議和稱臣納幣之事，以所殺獲俘卒殿兵，上表言：「諸路大捷，鄂圍始解，江、漢肅清。宗社危而復安，實萬世無疆之休！」帝以似道有再造功，詔入朝。
</p><p>夏四月，進賈似道少師，封衞國公。帝手詔曰：「賈似道爲吾股肱之臣，任此旬宣之（計）〔寄〕，<span class="jiazhu">據<span class="shu-ming">宋史全文</span>三六改。</span>隱然殄敵，奮不顧身，吾民賴之而更生，王室有同於再造。」及似道至，又詔百官郊勞，如文彥博故事，獎眷甚至。諸將士悉進官：呂文德檢校少傅，高達寧江軍承宣使，劉整知瀘州兼潼川安撫副使，夏貴知淮安州兼京東招撫使，孫虎臣和州防禦使，范文虎黃州、武定諸軍都統制，向士璧、曹世雄各加轉有差。初，似道惡高達在軍中嘗侮己，言於帝，欲殺之，帝知其有功，不從，故論功以呂文德爲第一，而達居其次。
</p><p>似道旣相，引薦奔競之士，受納賄賂，置諸通顯，又引外戚子弟爲監司郡守。進倡優傀儡，奉帝爲游燕，臺臣有諫者，宣諭使裁去，謂之節帖。權傾中外，進用羣小，變更法制矣。
</p>
</section></div></body></html>