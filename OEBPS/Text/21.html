<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋史紀事本末-卷二十一・契丹盟好</title></head><body><div class="mw-parser-output" id="text"><h1 id="title-1">卷二十一・契丹盟好</h1><hr/><section class="mf-section-0" id="mf-section-0"><p>眞宗咸平二年冬十月，契丹主隆緒大舉入侵。時鎭、定、高陽關都部署傅潛擁步騎八萬餘，畏懦，閉營自守，將校請戰者則醜言詈之。朝廷間道遣使督潛出兵合擊，潛不聽。范廷召忿詬曰：「公恇怯乃不如一嫗！」鈐轄張昭允又屢勸之，潛不得已，乃分騎八千付廷召，仍許出師爲援。廷召復求援於都部署康保裔，保裔卽領兵赴之。遇敵於瀛州，會暮，約明日合戰，而廷召潛遁，保裔不之覺。遲明，虜圍之數重。左右請易甲以遁，保裔曰：「臨難毋苟免，正吾效死之日也！」遂決戰，數十合，殺傷甚衆。兵盡矢絕而援不至，保裔死之。<span class="jiazhu">按︰畢<span class="shu-ming">鑑</span>二一<span class="shu-ming">考異</span>云，<span class="shu-ming">遼史</span>一四<span class="shu-ming">聖宗紀</span>及<span class="shu-ming">宋史</span>四四一<span class="shu-ming">文苑傳</span>載路振<span class="shu-ming">祭戰馬文</span>皆言康保裔被擒，非戰歿。</span>契丹乘勝攻遂城，城小無備，衆情危懼。守將楊延昭，業之子也，集衆登陴固守，以俟援兵。會天大寒，汲水灌城上，倏忽爲冰，堅滑不能登，契丹兵乃引去，掠祁、趙、邢、洺州，遂自德、棣濟河，掠淄、齊。
</p><p>詔聽邊民越拒馬河塞北市易。知雄州何承矩上言曰：「緣邊戰櫂司自淘河至泥姑海口，屈曲九百餘里，此天險也。太宗置砦一十六，鋪百二十五，廷臣十一人，戍卒三千餘，部舟百艘，往來巡警，以屏奸詐，則緩急之備，大爲要害。今聽公私貿市，則人馬交度，深非便宜。且砦、鋪皆爲虛設矣。」疏奏，卽停前詔。
</p><p>十二月，帝親禦契丹，以李沆爲東京留守。甲寅，駕發京師，次陳橋。戊午，駐驆澶州。辛酉，宴從臣於行宮。以王超等督先鋒，示以陣圖，俾識部分。壬戌，賜近臣甲冑、弓劍，幸浮橋，登臨河亭，賜澶州父老錦袍、茶帛。甲子，次大名。
</p><p>錢若水上疏曰：「孫武著書，以伐謀爲主；漢高將將，以用法爲先。伐謀者，以將帥能料敵制勝也；用法者，以朝廷能賞罰不私也。今傅潛領雄師數萬，閉門不出，坐視邊寇俘掠生民，上孤委注之恩，下挫銳師之氣，蓋潛輩不能制勝，朝廷未能用法使然也。軍法，臨陣不用命者斬。今若斬潛以徇，然後擢如楊延朗、<span class="jiazhu">按︰卽楊延昭，本書二名互用。</span>楊嗣者五七人，增其爵秩，分授兵柄，使將萬人，間以强弩，分路討除，孰敢不用命哉！敵人聞我將帥不用命，退則有死，豈獨思遁，抑亦來歲不敢犯邊矣。如此則可以坐清邊塞，然後鑾路還京，天威懾於四海矣。臣嘗讀前史，周世宗卽位之始，劉崇結契丹入寇，契丹遣其將楊袞領騎兵數萬，隨崇至高平。當時懦將樊愛能、何徽等臨敵不戰，世宗大陳宴會，斬愛能等，拔偏將十餘人，分兵擊太原。劉崇聞之，股慄不敢出，卽日遁去。自是兵威大振，其後收淮甸，下秦、鳳，平關南，特席捲爾。以陛下之神武，豈讓世宗乎？此今日禦敵之奇策也。若將來安邊之術，請以近事言之。太祖朝制置最得其宜，止以郭進在邢州，李漢超在關南，何繼筠在鎭、定，賀惟忠在易州，李謙溥在隰州，姚內斌在慶州，董遵誨在通遠軍，王彥昇在原州，但授緣邊巡檢之名，不加行營部署之號，率皆十餘年不易其任，立邊功者，厚加賞賚，其位皆不至觀察使。蓋位不高則朝廷易制，任不易則邊事盡知，然後授以聖謀，來則掩殺，去則勿追。所以十七年中，北邊、西蕃不敢犯塞，以至屢使乞和。此皆陛下之所知也。苟能遵太祖故事，愼擇名臣，分理邊郡，罷部署之號，使不相統轄，置巡檢之名，俾遞相救應。如此則出必擊寇，入則守城，不數年間，可致邊烽罷警矣。」
</p><p>孫何上疏曰：「陛下嗣位以來，訓師擇將，可謂至多。以高祖之大度，兼蕭王之赤心，神武冠於百王，精兵倍於前代。分閫仗鉞者固當以身先士卒爲心，賊遺君父爲恥，而列城相望，堅壁自全，手握强兵，坐違成算，遂使敵人得計，蛇豕肆行，焚劫我郡縣，係累我黎庶。陛下攄人神之忿怒，憫河朔之生靈，爰御六師，親幸澶淵。天聲一振，敵騎四逃，雖鎭、定道路已通，而德、棣風塵未息，此殆將帥或未得人，邊奏或有壅閼，鄰境不相救援，糗糧須俟轉輸之所致也。將帥者何？或恃勇無謀，或忌功玩寇，但全城堡，不恤人民。邊奏者何？護塞之臣，固祿守位，城池焚劫，不以實聞，老幼殺傷，託言他盜。不救援者何？緣邊州縣，城壘參錯，如輔車、脣齒之相依，若頭目、手足之相衞，託稱兵少不出，或待奏可乃行。俟輦輸者何？敵騎往還，（焱）〔猋〕馳鳥逝，（嬴）〔贏〕<span class="jiazhu">並據<span class="shu-ming">宋史</span>三０六<span class="shu-ming">孫何傳</span>改。</span>糧景從，萬兩方行，迨乎我來，寇已遁去。此四者，當今急務：擇將帥則莫若文武之內參用謀臣；防壅閼則莫若凡奏邊防，陛見廷問；合救援則莫若督以軍令，聽其便宜；運糗糧則莫若輕齎疾驅，角彼趫捷。今大駕旣駐鄴下，契丹終不敢萌心南牧，所慮薦食者，惟東北無備之城，繕完周防，不可不愼。且蜂蠆有毒，豺狼無厭，今契丹西畏大兵，北無歸路，獸窮則搏，物不可輕，餘孽尚或稽誅，奔突亦宜預備。大河津濟，處處有之，亦望量屯禁兵，扼其要害，則請和之使，不日可待。」帝覽而嘉之。及傅潛逗撓無功，何又請斬潛以徇。
</p><p>丁卯，召見大名父老，勞賜之。聞康保裔死，優詔賻恤，贈侍中，錄其二子、一孫。召傅潛還，流之房州。
</p><p>三年春正月己卯朔，駐驆大名府。契丹知帝親征，乃縱掠而去。丁亥，范廷召等追契丹於莫州，斬首萬餘級，盡獲所掠，餘寇遁出境。庚子，帝至自大名。
</p><p>帝時出手詔，詢錢若水備禦北虜之術，若水上疏曰：「臣讀前史，論匈奴者多矣，若漢婁敬、樊噲、季布、賈誼、晁錯、主父偃、徐樂、王恢、韓安國、朱買臣、董仲舒之所陳，特和親、征伐之二議。唐李靖、魏徵、溫彥博、郭正一、狄仁傑之所及，亦不過戰守之兩端。晉桑維翰不背約之言，出於微弱；故相趙普請回軍之奏，姑冀息民，悉非遠謀，臣所不取。嚴尤謂自古禦戎無上策，臣竊笑之，『守在四夷』，『制勝以靜』，非上策而何！臣聞唐魏博一鎭爾，兵戎固不衆於今日，而敵騎未嘗南牧者，以幽、薊爲北門，扼其險阻故也。石晉割地之後，由定武達滄海，千里受敵，雖設二關，鎭之以重兵，莫可以禦。故晉末渡長河，漢初復擾邊徼，以周世宗之英武，曾未能絕其寇中山，窺上黨。今御札詢備禦翦滅之術，臣以爲不得幽州，未可翦滅也。後唐莊宗在河北，命周德威取幽州，然後南向而爭天下。蓋先有萬全之計，使不能勝，此善用兵者也。夫戰守不同心，將不能料敵，重兵在外，輕兵在內，則今之所患也。臣願陛下選智謀可以任邊郡者，聽召壯士以爲部曲，而官爲廩給之。又募民爲招收軍，厚其糧賜，蠲其租賦；彼供輸兩地，各有親屬，則敵之動息得以知之。如是同心，將能料敵，而在外者皆輕兵矣。然無以統衆則不能用衆，無以制勝則不能必勝，故必擇大臣領近鎭，提重兵，以專閫外之事，有警則督戰，已事則班師，旣無舉兵之名，又得馭兵之要。三軍同力，上下一心，備禦之方，舉在此矣。若乃患民力之困，則廣邊地之營田；患戍卒之驕，則嚴將帥之法令。古語有之曰：『法不可移，令不可違。』又曰：『功不勸謂之止善，罪不懲謂之縱惡。』昔太祖用郭進守西山，遣戍卒，必戒之曰：『汝謹奉法。我猶赦汝，郭進殺汝矣。』其假借如此，故郭進所至，兵未嘗小衄。臣願陛下推太祖所以待進之心而待諸將，則法令不患不嚴，勸懲不患不至矣。」帝善其議。
</p><p>知雄州何承矩上言曰：「契丹輕而不整，貪而無親，勝不相讓，敗不相救，以馳騁爲容儀，以弋獵爲耕釣，櫛風沐雨不以爲勞，露宿草行不以爲苦，復恃騎戰之利，故頻年犯塞。臣聞兵有三陣：日月風雲，天陣也；山陵水泉，地陣也；兵車士卒，人陣也。今用地陣而設險，以水泉而作固，建設陂塘，綿亙滄海，縱有敵騎，安能折衝？昨者契丹犯邊，高陽一路，東負海，西抵順安，士庶安居，卽屯田之利也。今順安西至西山，地雖數軍，路纔百里，縱有丘陵岡阜，亦多川瀆泉源，因而廣之，制爲塘埭，自可息邊患矣。今緣邊守將多非其才，不悅<span class="shu-ming">詩</span>、<span class="shu-ming">書</span>，不習<span class="shu-ming">禮</span>、<span class="shu-ming">樂</span>，不可守疆界，制御無方，動誤國家，雖提貔虎之師，莫遏犬羊之衆。臣按兵法，凡用兵之道，校之以計而索其情。謂將孰有能，天地孰得，法令孰行，兵衆孰强，士卒孰練，賞罰孰明，此料敵制勝之道也。知此而用戰者必勝，否則必敗。夫惟無慮而易敵者，必擒於人也。伏望愼擇良吏，出牧邊民，厚之以俸祿使悅其心，借之以威權使嚴其令。然後深溝高壘，秣馬厲兵，爲戰守之備；修仁立德，布政行惠，廣安輯之道；訓士卒，闢田疇，勸農耕，蓄芻粟，以備凶年；完長戟，修勁弩，謹烽燧，繕保戍，以防外患。來則禦之，去則備之，如此則邊城按堵矣。臣又聞，古之明王安集吏民，順俗而敎，簡募良材以備不虞，齊桓、晉文皆募兵以服鄰敵。故强國之君必料其民，有膽勇者聚爲一卒，樂進戰效力以顯忠勇者聚爲一卒，能踰高赴遠輕足善鬬者聚爲一卒：此三者，兵之練銳，內出可以決圍，外入可以屠城。況小大異形，强弱異勢，險易異備。卑身以事强，小國之形也；以蠻夷伐蠻夷，中國之形也。故陳湯統西域而郅支滅，常惠用烏孫而邊鄙寧。且聚膽勇、樂戰、輕生之徒，古稱良策，請試行之。且邊鄙之人多負壯勇，識外邦之情僞，知山川之形勝。望於邊郡置營召募，不須品度人才，止求少壯有武藝者萬人，俟契丹有警，令智勇將統而用之，必顯成功，乃中國之長算也。又如榷場之設，蓋先朝從權立制，以惠契丹，縱其渝信犯盟，亦不之廢，似全大體。今緣邊榷場，因其犯塞，尋卽停罷。去歲以臣上計，於雄州置場賣茶，雖貲貨並行，而邊氓未有所濟。乞延訪大臣，議其可否。或文武中有抗執獨議，是必別有良謀，請委之邊任，使施方略，責以成功。苟空陳浮議，上惑聖聰，祗如靈州，足爲證驗，況茲契丹又非夏州之比也！」
</p><p>四年冬十月，契丹入寇，以王顯爲鎭、定、〔高陽關〕<span class="jiazhu">據<span class="shu-ming">宋史</span>六<span class="shu-ming">眞宗紀</span>、<span class="shu-ming">續綱目</span>、薛<span class="shu-ming">鑑</span>補。</span>三路都部署，禦之。<span class="jiazhu">按︰王顯爲三路都部署事在七月，本書併敍在十月。</span>是月，顯與契丹戰於遂城，敗之，戮二萬餘人。契丹進次滿城而還。
</p><p>六年夏四月，契丹耶律奴（爪）〔瓜〕、<span class="jiazhu">據<span class="shu-ming">遼史</span>八五本傳、<span class="shu-ming">續綱目</span>、薛<span class="shu-ming">鑑</span>改。下同。</span>蕭撻凜寇定州〔之望都〕。<span class="jiazhu">據<span class="shu-ming">續綱目</span>、薛<span class="shu-ming">鑑</span>補。</span>高陽關副都部署王繼忠與大將王超、桑贊等帥兵赴之，至康村，與奴（爪）〔瓜〕戰。繼忠陣東偏，爲敵所乘，斷餉道。超、贊皆畏縮退師，繼忠獨與麾下躍馬馳赴，服飾稍異，契丹識之，圍數十重。士皆殊死戰，且戰且行，傍西山而北。至白城，力不能支，遂被執。帝聞之，謂其已死，優詔贈官。繼忠見契丹主於炭山，蕭太后知繼忠才賢，授戶部使。
</p><p>景德元年八月，以畢士安、寇準同平章事。初，士安旣拜參知政事，入謝，帝曰：「未也，行且相卿。」因問︰「誰可與卿同進者？」對曰：「寇準兼資忠義，善斷大事，臣所不如。」帝曰：「聞其好剛使氣。」對曰：「準忘身殉國，秉道嫉邪，故不爲流俗所喜。今中國之民雖蒙休德涵養，而北戎跳梁，爲邊境患，若準者正宜用。」帝曰：「然。」故有是命。
</p><p>九月，契丹大舉入寇。時以虜寇深入，中外震駭，召羣臣問方略。王欽若，臨江人，請幸金陵。陳堯叟，閬州人，請幸成都。帝以問準，準曰：「不知誰爲陛下畫此二策？」帝曰：「卿姑斷其可否，勿問其人也。」準曰：「臣欲得獻策之人，斬以釁鼓，然後北伐耳！陛下神武，將臣協和，若大駕親征，敵當自遁；不然，出奇以撓其謀，堅守以老其師，勞佚之勢，我得勝算矣。奈何棄廟社，欲幸楚、蜀，所在人心奔潰，敵乘勝深入，天下可復保耶？」帝意乃決，因問準曰：「今敵騎馳突，而天雄軍實爲重鎭，萬一陷沒，則河朔皆虜境也。孰可爲守？」準以王欽若薦，且曰：「宜速召面諭，授勅俾行。」欽若至，未及有言，準遽曰：「主上親征，非臣子辭難之日，參政爲國柄臣，當體此意。」欽若驚懼不敢辭。
</p><p>閏月乙亥，以參知政事王欽若判天雄軍兼都部署。契丹主隆緒同其母蕭氏遣其統軍順國王蕭撻覽（按︰此人卽上文之「蕭撻凜」。）攻威虜、順安軍，三路都部署擊敗之，斬偏將，獲其輜重。又攻北平砦及保州，復爲州砦兵所敗。撻覽與契丹主及其母合衆攻定州，宋兵拒於唐河，擊其游騎。契丹遂駐兵陽城淀，號二十萬，每縱游騎剽掠，小不利輒引去，徜徉無鬬志。寇準聞之曰：「是狃我也。請練師命將，簡驍銳，據要害，以備之。」是時，故將王繼忠爲契丹言和好之利，契丹以爲然，遣李興以繼忠書及密表詣莫州部署石普議和，普以聞於朝，朝臣莫敢如何。畢士安請羈縻之，漸許其平。帝曰：「敵悍如此，恐不可保。」士安曰：「臣嘗得契丹降人，言其雖深入，屢挫，不甚得志，陰欲引去，又恥無名。且彼寧不畏人乘虛覆其巢穴？此請殆不妄。繼忠之奏，臣請入之。」於是詔諭繼忠曰：「朕豈欲窮兵，惟思息戰。如許通和，卽當遣使。」己卯，高繼（祖）〔勳〕<span class="jiazhu">據<span class="shu-ming">宋史</span>二八九本傳、<span class="shu-ming">續綱目</span>改。</span>率兵擊敗契丹於岢嵐軍。李延渥又敗之於瀛州。
</p><p>冬十月，遣曹利用詣契丹軍。時契丹數戰不利，復令王繼忠附奏議和，帝遣利用。利用至軍，蕭太后欲求關南地，利用力拒之。
</p><p>〔十一月〕<span class="jiazhu">據<span class="shu-ming">宋史</span>七<span class="shu-ming">眞宗紀</span>、薛<span class="shu-ming">鑑</span>補。</span>庚午，帝親征，車駕發京師，以李繼隆、石保吉爲駕前排陣使。是日，司天言：「日抱珥，黃氣充塞，宜不戰而卻。」癸酉，駐驆（常）〔韋〕城縣。<span class="jiazhu">據<span class="shu-ming">宋史</span>七<span class="shu-ming">眞宗紀</span>、薛<span class="shu-ming">鑑</span>改。</span>甲戌，寒甚，左右進貂帽毳裘，卻之，曰：「臣下皆苦寒，朕安用此！」
</p><p>壬申，契丹兵直犯前軍而陣。未接戰，蕭撻覽出按視地形，李繼隆部將張（環）〔瓌〕<span class="jiazhu">據<span class="shu-ming">宋史</span>二八一<span class="shu-ming">寇準傳</span>、<span class="shu-ming">續綱目</span>改。</span>守牀子弩射殺之。撻覽有機勇，所領皆銳兵，旣死，虜大挫衄。時王欽若在天雄軍，閉門束手無策，但修齋誦經而已。惟魏能守安肅軍，楊延朗守廣信軍，二軍最切虜境，而攻圍百戰不能下。及賊退出境，而延朗追躡轉戰，未嘗敗衄。故時人目二軍爲「銅梁門」、「鐵遂（成）〔城〕」，<span class="jiazhu">據魏泰<span class="shu-ming">東軒筆錄</span>一改。</span>蓋由二將善守也。
</p><p>以王旦爲東京留守。初，帝親征，以雍王元份留守，旦等皆扈從。至是，元份以暴疾聞，命旦馳還代之。旦曰：「願宣寇準，臣有所陳。」準至，旦奏曰：「十日不捷，何以處之？」帝默然良久，曰：「立太子。」旦旣至京，直入禁中，下令甚嚴，人無知者。
</p><p>丙子，帝次澶州。又有以金陵之謀告者，帝意稍惑，召寇準問之。準曰：「陛下惟可進尺，不可退寸。河北諸軍日夜望鑾輿至，士氣百倍。若回輦數步，則萬衆瓦解，虜乘其後，金陵亦不可得至也。」準出，遇殿前都指揮使高瓊，曰：「太尉受國厚恩，今日有以報乎？」瓊曰：「願效死。」準復入，瓊立庭下。準曰：「陛下不以臣言爲然，盍試問瓊？」瓊卽奏曰：「寇準言是。」準又曰：「機不可失，宜趣駕。」帝乃發，至澶州南城，望見契丹軍勢甚盛，衆請駐蹕。寇準固請曰：「陛下不過河則人心益危，敵氣未懾，非所以取威決勝也。且王超領勁兵屯中山以扼其吭，李繼隆、石保吉分大陣以扼其左右肘，四方征鎭赴援者日至，何疑而不進！」高瓊亦固以請，卽麾衞士進輦。帝遂渡河御北城門樓，召諸將撫慰，遠近望見御蓋，踴躍呼「萬歲」，聲聞數十里。會鄆城得契丹諜者，縛至，斬之。契丹相視益怖駭。帝悉以軍事付準，準承制專決，號令明肅，士卒畏悅。已而契丹數千騎來薄城下，詔士卒迎擊，斬獲大半，乃引去。帝還行宮，留準居北城上，徐使人視準何爲，準方與知制誥楊億飲博，歌謔歡呼。帝喜曰：「準如是，吾復何憂！」
</p><p>十二月庚辰，契丹使韓杞持書與曹利用俱來，請盟。利用言契丹欲得關南地。帝曰：「所言歸地事極無名，若必邀求，朕當決戰！若欲貨財，漢以玉帛賜單于，有故事，宜許之。」時準不欲賂以貨財，且欲邀其稱臣及獻幽、薊之地，因畫策以進曰：「如此則可保百年無事；不然，數十年後，戎且生心矣。」帝曰：「數十年後，當有扞禦之者。吾不忍生靈重困，姑聽其和可也。」準尚未許，會有譖準幸兵以自取重者，準不得已，乃許其成。復遣曹利用如契丹軍議歲幣，帝曰：「必不得已，雖百萬亦可。」準聞之，召利用至幄，謂曰：「雖有勅旨，汝所許過三十萬，吾斬汝矣！」利用至契丹軍，蕭太后謂利用曰：「晉畀我關南，周世宗取之，今宜見還也。」利用曰：「晉、周事，我朝不知。若歲求金帛以佐軍，尚不知帝意可否。割地之請，我不敢以聞。」契丹政事舍人高正始遽前曰：「我引衆以來，圖復故地，若止得金帛而歸，吾愧吾國人矣！」利用曰：「子盍爲契丹熟計？使契丹用子言，恐連兵結釁，非國利也。」契丹猶覬關南，遣其監門衞大將軍姚東之持書復議，帝不許而去。利用竟以銀十萬兩、絹二十萬匹成約而還。
</p><p>癸未，帝幸李繼隆營，命從官將校飲犒，賜諸軍有差。詔以將班師諭兩京。
</p><p>甲申，契丹使姚東之來獻御衣、食物。
</p><p>乙酉，帝御行營南樓觀河，遂宴從官及契丹使。
</p><p>丙戌，遣李繼昌使契丹定和，戒諸將勿出兵邀其歸路。
</p><p>甲午，車駕發澶州。
</p><p>乙未，契丹使丁振以誓書來，以兄禮事帝。
</p><p>丁酉，契丹兵出塞。
</p><p>戊戌，帝至自澶州。
</p><p>辛丑，錄契丹誓書，頒兩河諸州。
</p><p>二年春正月庚戌朔，以契丹講和，大赦天下。
</p><p>壬子，放河北諸州强壯歸農，罷諸路行營，合鎭、定兩路爲一，省北面部署、鈐轄、都監、使臣二百九十餘員，河北戍兵十之五，緣邊三之一。詔︰「緣邊毋出境掠奪。得契丹馬牛，悉縱還之。」通互市，茸城池，招流亡，廣儲蓄，由是河北民得安業，皆畢士安之謀也。士安又請按邊要，選守將，以馬知節知定州，楊延昭知保州，李允則知雄州，孫全照知鎭州，他所擇任，悉當其才。是時以契丹修好，有慶弔之使，乃置國信司專主之，領以宦者。
</p><p>二月癸卯，遣太子中允孫僅如契丹，賀其太后生辰，致書自稱南朝，以契丹爲北朝。直史館王曾上言：「<span class="shu-ming">春秋</span>外夷狄，爵不過子，今從其國號，足矣，何用對稱兩朝！」不聽。
</p><p>秋七月，歸幣於契丹。自是歲以爲常。
</p><p>冬十月，遣職方郎中韓國華如契丹賀正旦。
</p><p>十一月，契丹遣使來賀承天節。
</p><p>十二月，契丹使來賀明年正旦。自是皆歲以爲常。
</p><p>大中祥符元年夏四月，契丹遣使，請歲幣外別假錢幣。帝以問宰相王旦，旦曰：「東封近，彼以此探朝廷意耳。」帝曰：「何以答之？」旦曰：「止當以微物輕之。」乃於歲給三十萬物內各借三萬，仍諭次年額內除之。契丹得之，大慚。
</p><p>二年十二月甲辰，契丹太后蕭氏卒。蕭氏有機謀，善馭大臣，得其死力。每入寇，親被甲督戰，及通好，亦出其謀。然性殘忍，多殺戮，與韓德讓通，賜姓名耶律隆運，拜大丞相，封晉王。未幾，德讓亦死，陪葬陵旁。
</p><p>三年五月，契丹伐回鶻，破肅州。
</p><p>六月，契丹饑，來市糴。詔雄州糴粟二萬石賑之。
</p><p>冬十月，契丹使耶律寧來告伐高麗。先是，高麗康肇弒其主誦，立誦兄詢而相之。契丹主隆緒謂羣臣曰：「康肇弒君而立詢，因而相之，大逆也。宜發兵問其罪。」蕭敵烈以年荒未可，隆緒不聽。十一月，契丹軍渡鴨綠江。肇戰敗，退保銅州。契丹進兵擒之，遂攻開京。詢棄城，走平州。契丹焚開京宮室、府庫而還。自是用兵連歲始罷。
</p><p>乾興元年二月，帝崩。契丹主隆緒集蕃、漢大臣舉哀，遣耶律僧隱等來弔祭，置帝御靈，建資福道場，百日而罷。命諸州、軍不得作樂，凡國中犯帝諱者，悉改之。
</p><p>仁宗天聖二年十二月，契丹大閱，聲言獵幽州，朝廷患之。帝以問二府，衆請練兵以備不虞。張知白曰：「契丹修好未遠，今其舉者，以上初政，試觀朝廷耳，豈可自生釁耶！若終以爲疑，莫如因今河決，發兵以防河爲名，彼亦不虞也。」未幾，契丹果罷去。
</p><p>七年八月，契丹詳穩大延琳據遼陽反。初，遼東自神册附契丹，無榷酤鹽（麵）〔麯〕<span class="jiazhu">據<span class="shu-ming">遼史</span>一七<span class="shu-ming">聖宗紀</span>改。</span>之征，馮延休、韓紹勳相繼爲戶部使，始以燕法繩之，民不堪命。會燕薦饑，戶部副使王嘉獻計造船，使其民漕粟以賑之，水路險艱，多至覆沒，鞭扑榜掠，民怨思亂。東京舍利軍詳穩大延琳因之爲變，遂囚留守蕭孝先，殺韓紹勳、王嘉等，以快衆情，僭號興遼。契丹主聞亂，徵諸道兵，命南京留守蕭孝穆討平之。
</p><p>九年夏六月，契丹主隆緒卒，子宗眞立。宗眞，宮人蕭耨斤所生，齊天后蕭氏無子，取而養之，愛同己出，至是立焉。耨斤自立爲皇太后，聽政。宗眞改元景福，號隆緒曰聖宗。初，隆緒遭母喪，哀毀骨立，羣臣請改元，隆緒曰：「改元，吉禮也。居喪行吉禮，乃不孝子也。」羣臣請以日易月，以法古制，曰：「吾契丹帝也，寧違古制，不爲不孝之人。」至是，疾革，屬子宗眞曰：「皇后事我四十年，以其無子，命汝爲嗣。我死，汝母子切勿殺之。」且曰：「宋朝信誓，當守而無失。」及卒，左右希耨斤旨，誣齊天后弟謀逆，耨斤令鞫治，連及齊天后。宗眞聞之，曰：「皇后侍先帝四十年，撫育朕躬，當爲太后。今不果，反罪之，可乎？」耨斤曰：「此人若在，恐爲後患。」宗眞曰：「皇后無子而老，雖在，無能爲也。」耨斤不從，遷之上京，後竟弒之。
</p><p>秋七月丙午朔，契丹來告哀，帝遣龍圖閣待制孔道輔及王隨等充賀册及弔祭等使。初，道輔使契丹，契丹燕使者，優人以文宣王爲戲。道輔艴然徑出，虜使主客者邀還坐，且令謝。道輔正色曰：「中國與北朝通好，以禮文相接，今俳優之徒侮慢先聖而不之禁，北朝之過也，何謝爲！」至是，益加禮重。
</p><p>景祐元年五月，契丹太后蕭耨斤陰召諸弟議，欲立少子重元，重元以其謀白於契丹主宗眞。宗眞遂收太后符璽，遷之慶州七括宮，始親決國事，立重元爲皇太弟。
</p><p>慶歷二年三月己巳，契丹來求關南之地。時契丹主漸長，國內無事，戶口蕃息，慨然有南侵之意。會元昊反，中國旰食，欲乘釁取瓦橋關以南十縣地，乃集羣臣議。南院樞密使蕭惠曰：「兩國强弱，聖慮所悉，況宋人西征有年，師老民疲。陛下親帥六軍臨之，其勝必矣！」北院樞密使蕭孝穆曰：「我先朝與宋和好，無罪伐之，其曲在我，況勝負未可逆料。願熟察之！」契丹主從惠言，乃遣南院宣徽使蕭特末、翰林學士劉六符來致書取故地，且問興師伐夏及沿邊疏濬水澤、增益兵戍之故。特末至，呂夷簡奏富弼爲接伴使，與中使迎勞之。特末託疾不拜，弼曰：「吾嘗使北，病臥車中，聞命輒起。今中使至而子不拜，何也？」特末等矍然起拜。弼開懷與語，特末感悅，亦不復隱其情，密以其主所欲得者告，且曰：「可從，從之；不然，以一事塞之。」弼具以聞。帝惟許增歲幣，或以宗室女嫁其子，且令夷簡擇報聘者。夷簡不悅弼，因薦之。集賢校理歐陽修引顏眞卿使李希烈事，請留之，不報。弼得命，卽入對，叩頭曰：「主憂臣辱，臣不敢愛其死。」帝爲動色，進弼樞密直學士，弼辭曰：「國家有急，義不憚勞，奈何逆以官爵賂之？」
</p><p>夏四月，富弼如契丹。
</p><p>五月，契丹聚兵幽、薊，聲言南下，河北、京東皆爲邊備。朝議請城洛陽，呂夷簡曰：「此子囊城郢計也。使契丹得渡河，雖高城深池，何可恃耶！我聞契丹畏壯侮怯，景德之役，非乘輿濟河則未易服也。宜建都大名，示將親征，以伐其謀。」帝從之。戊午，建大名府爲北京，卽眞宗駐蹕之所。
</p><p>六月，以王德用判定州，兼三路都部署。德用時敎士卒習戰，頃之，士勇皆可用。契丹遣人來覘，或請捕之，德用曰：「吾軍整而和，使覘者得實以歸，是屈人兵以不戰也。」明日，大閱於郊，下令︰「具糗糧，聽吾鼓，視吾旗所向。」覘者歸告虜中，謂漢兵將大至，虜中始懼。
</p><p>富弼至契丹，見契丹主宗眞，言曰：「兩朝人主，父子繼好垂四十年，一旦求割地，何也？」契丹主曰：「南朝違約，塞雁門，增塘水，治城隍，籍民兵，將以何爲？羣臣請舉兵而南，吾謂不若遣使求地，求而不獲，舉兵未晚。」弼曰：「北朝忘章聖皇帝之大德乎？澶淵之役，苟從諸將言，北兵無得脫者。且北朝與中國通好，則人主專其利而臣下無所獲。若用兵，則利歸臣下而人主任其禍，故勸用兵者，皆爲身謀爾。」契丹主驚曰：「何謂也？」弼曰：「晉高祖欺天叛君，末帝昏亂，土宇狹小，上下離叛，故契丹全師獨克。然虜獲金幣充牣諸臣之家，而壯士、健馬物故太半。今中國提封萬里，精兵百萬，法令修明，上下一心，北朝欲用兵，能保其必勝乎？就使其勝，所亡士馬，羣臣當之歟，抑人主當之歟？若通好不絕，歲幣盡歸人主，羣臣何利焉！」契丹主大悟，首肯者久之。弼又曰：「塞雁門者，備元昊也。塘水始於何承矩，事在通好前。城隍皆修舊，民兵亦補闕，非違約也。」契丹主曰：「微卿言，吾不知其詳。雖然，吾祖宗故地，當見還也。」弼曰：「晉以盧龍賂契丹，周世宗復取關南地，皆異代事。若各求地，豈北朝之利哉！」旣退，劉六符曰：「吾主恥受金幣，堅欲十縣，何如？」弼曰：「本朝皇帝嘗言：『爲祖宗守國，豈敢妄以土地與人！北朝所欲，不過租賦爾，朕不忍多殺兩朝赤子，故屈己增幣以代之。若必欲得地，是志在敗盟，假此爲辭爾。澶淵之盟，天地鬼神實臨之。北朝首發兵端，過不在我，天地鬼神，其可欺乎！』」六符謂其介曰：「南朝皇帝存心如此，大善！當共奏，使兩主意通。」明日，契丹主召弼同獵，引弼馬自近，謂曰：「得地則歡好可久。」弼反覆陳其不可狀，且言：「北朝旣以得地爲榮，南朝必以失地爲辱。兄弟之國，豈可使一榮一辱哉！」獵罷，六符曰：「吾主聞公榮辱之言，意甚感悟，今惟有結婚可議爾。」弼曰：「結婚易生嫌隙，本朝長公主出降，齎送不過十萬緡，豈若歲幣無窮之利哉？」契丹主諭弼使還，曰：「俟卿再至，當擇一事受之。卿其遂以誓書來。」弼還，具以白帝。
</p><p>癸亥，帝復使弼持和親、增幣二議及誓書往契丹，且命受口傳之詞於政府。旣行，次樂壽，謂副使張茂實曰：「吾爲使而不見國書，脫書詞與口傳異，吾事敗矣。」啓視果不同，馳還都，以晡時入見，曰：「政府故爲此以陷臣，臣死不足惜，如國事何！」帝以問晏殊，殊曰：「呂夷簡決不爲此，誠恐誤爾。」弼曰：「晏殊奸邪，黨夷簡以欺陛下。」遂易書而行。
</p><p>九月，富弼至契丹，不復議婚，專欲增幣，且曰：「南朝旣增我歲幣，其遺我之辭當曰『獻』。」弼曰：「南朝爲兄，豈有兄獻於弟乎？」契丹主曰：「然則爲『納』字。」弼曰：「亦不可。」契丹主曰：「南朝旣以厚幣遺我，是懼我矣，於一字何有？若我擁兵而南，得無悔乎！」弼曰：「本朝兼愛南北之民，故屈己增幣，何名爲懼？或不得已而用兵，則當以曲直爲勝負，非使臣之所知也。」契丹主曰：「卿勿固執，古有之矣。」弼曰：「自古惟唐高祖借兵突厥，當時贈遺，或稱獻納。其後頡利爲太宗所擒，豈復有此禮哉！」聲色俱厲。契丹主知不可奪，乃曰：「吾當自遣人議之。」乃留增幣誓書，而使其北院樞密副使耶律仁先及劉六符持誓書與弼偕來，且議「獻」、「納。」二字。弼至，入對曰：「二字，臣以死拒之，虜氣折矣，可勿許也。」帝用晏殊議，竟以「納。」字許之。於是歲增銀、絹各十萬匹、兩，送至白溝，仍遣知制誥梁適持誓書，與仁先如契丹報之。契丹亦遣使再致誓書，來報撤兵。自是通好如故。
</p>
<dl><dd>李燾曰：時契丹實惜盟好，特爲虛聲以動中國。呂夷簡等乃許與過厚，遂爲無窮之害。</dd></dl><p>十一月，以富弼爲翰林學士，辭不拜。弼始受命使契丹，聞一女卒，再往，聞一男生，皆不顧。得家書未嘗發，輒焚之，曰：「徒亂人意。」於是帝復申樞密直學士之命，弼辭。又除翰林學士，弼懇辭曰：「增歲幣，非臣本意，特以方討元昊，未暇與角，故不敢以死爭，敢受賞乎？」
</p><p>四年五月，契丹伐党項，夏人救之，契丹遂伐夏，遣使來告師期。
</p><p>冬十月，契丹主宗眞親將騎兵十萬出金肅城，遣弟重元將騎兵七千出南路，樞密使蕭惠將騎兵六萬出北路，三路濟河，長驅入夏境四百里，不見敵，據德勝寺南壁以待。惠與元昊戰於賀蘭山北，敗之。元昊見契丹兵盛，乃請和，退師十里，請收叛黨以獻，且進方物。契丹主遣樞密副使蕭革迓之，而進軍次於河曲。元昊親率党項三部以待罪。契丹命革詰其納叛背盟之故，賜之酒，許其自新。惠以爲大軍旣集，宜加伐，不可許和，契丹主猶豫未決。元昊以未得成言，又退師三十里以候。凡三退，將百里，每退必赭其地。契丹馬無所食，因許和。元昊乃遷延以老之，度其馬飢士疲，因縱兵急攻惠營，敗之。乘勝攻南壁，契丹主大敗，從數騎走得免。元昊入樞密使蕭孝友砦，執駙馬蕭胡覩以去。已而遣使歸其先所俘獲，契丹亦遣所留夏使還之。契丹主遂引兵還。
</p><p>十一月，契丹以雲州爲西京，雲州卽雲中也，契丹建爲西京大同府。於是契丹境內凡五京，六〔府〕，州軍城百五十六，縣二百九，部族五（千）〔十〕二，<span class="jiazhu">據<span class="shu-ming">遼史</span>三七<span class="shu-ming">地理志</span>補並改。</span>屬國六十，東至於海，西至金山，曁於流沙，北至臚朐河，南至白溝，幅員萬里。
</p><p>皇祐元年三月己未，契丹遣使來告伐夏。
</p><p>九月，契丹北院樞密使蕭惠帥師自河南進以伐夏，戰艦糧艘綿亙數百里。旣入敵境，偵候不遠，鎧甲載於車，軍士不得乘馬。諸將請備不虞，惠曰：「諒祚必自迎車駕，何暇及我！無故設備，徒自敝耳。」契丹主旣還，惠師尚進，未立營栅。夏人奄至，惠與麾下不及甲而走，追者射之，惠幾不得脫，士卒死傷者不可勝計。
</p><p>冬十月，契丹復伐夏，獲夏主諒祚之母於賀蘭以歸。
</p><p>五年九月，契丹及夏平。
</p><p>至和二年夏四月己亥，契丹遣使賀乾元節，持本國三世畫像來求御容。
</p><p>八月，契丹主宗眞卒，廟號興宗。子洪基立，以太弟重元爲太叔，遣使來告哀。宗眞性佻侻，嘗因夜宴自入樂隊，又數變服入酒肆、寺觀，尤重浮屠法，僧有正拜三公、三師兼政事令者。其臣馬保忠嘗勸以臣下無勳勞宜序進之，宗眞怫然怒曰：「若爾，則是君不得專，豈社稷之福耶！」自是欲有遷除，必先厚賜近臣以絕其言。
</p><p>遣知制誥劉敞使契丹弔祭。敞入境，契丹導之行，自古北口至柳河，回〔屈〕<span class="jiazhu">據<span class="shu-ming">宋史</span>三一九<span class="shu-ming">劉敞傳</span>補。</span>殆千里，欲夸示險遠。敞質譯人曰：「自松亭趨柳河甚徑且易，不數日可抵中京，何爲故道此？」譯相顧駭愧，曰：「實然。但通好以來，置驛如是，不敢變也。」順州山中有異獸如馬而食虎豹，契丹不能識，問敞，敞曰：「此所謂駮也。」爲說其音聲、形狀，且誦<span class="shu-ming">山海經</span>、<span class="shu-ming">管子</span>書曉之，契丹益歎服。
</p><p>嘉祐二年九月，契丹來聘，遣翰林學士胡宿報之。初，契丹主宗眞來求御容，會卒，乃已。至是，洪基復遣使來求，欲成先志。帝遣張（昇）〔昪〕報聘，諭使更致新主像。契丹欲先得之，（昇）〔昪〕<span class="jiazhu">並據<span class="shu-ming">宋史</span>一二<span class="shu-ming">仁宗紀</span>、二一一<span class="shu-ming">宰相表</span>，<span class="shu-ming">東都事略</span>七一本傳改。</span>曰：「昔文成弟也，弟先面兄，於禮爲順。況今南朝乃伯父之尊，當先致恭。」於是復使其臣蕭扈以洪基像來，宿乃奉御容如契丹。契丹主具儀仗迎謁，及瞻視，驚肅再拜，謂左右曰：「我若生中國，不過與之執鞭持蓋，一都虞候耳！」
</p><p>八年六月，契丹太叔重元反，兵敗自殺。
</p><p>英宗治平二年六月，詔遣官與契丹定疆界。
</p><p>三年春正月癸酉，契丹復改國號曰遼。
</p><p>神宗熙寧七年三月，遼主以河東路沿邊增修戍壘，起鋪舍，侵入蔚、應、朔三州界內，使林牙蕭禧來言，乞行毀撤，別立界至。禧歸，帝面諭以「三州地界，俟遣官與北朝官卽境上議之」。遂遣太常少卿劉忱等如遼。遼遣樞密副使蕭素會忱於代州境上。詔下樞密院議，且手詔判相州韓琦、司空富弼、判河南府文彥博、判永興軍曾公亮條代北事宜以聞。琦奏言：「臣觀近年朝廷舉事，似不以大敵爲卹，彼見形生疑，必謂我有復圖燕南之意，故引先發制人之說，造爲釁端。所以致疑，其事有七：高麗臣屬北方，久絕朝貢，乃因商舶誘之使來，契丹知之，必謂將以圖我，一也。强取吐蕃之地以建熙河，契丹聞之，必謂行將及我，二也。徧植榆柳於西山，冀其成長以制蕃騎，三也。創團保甲，四也。河北諸州築城鑿池，五也。置都作院，頒弓刀新式，大作戰車，六也。置河北三十七將，七也。契丹素爲敵國，因事起疑，不得不然。臣嘗竊計，始爲陛下謀者必曰：『自祖宗以來，因循苟且。治國之本，當先聚財積榖，募兵於農，則可以鞭笞四夷，復唐故疆。』故散青苗錢，爲免役法，置市易務，次第取錢。新制日下，更改無常，而監司督責，以刻爲明。今農怨於畎畝，商歎於道路，長吏不安其職，陛下不盡知也。夫欲攘斥四夷以興太平，而先使邦本困搖，衆心離怨，此則爲陛下始謀者大誤也。臣今爲陛下計，宜遣報使，具言向來興作乃修備之常，豈有他意？疆土素定，悉如舊境，不可持此造端，以隳累世之好。可疑之形，如將官之類，因而罷去。益養民愛力，選賢任能，疎遠奸諛，進用忠鯁，使天下悅服，邊備日充。若其果自敗盟，則可一振威武，恢復故疆，攄累朝之宿憤矣。」弼、彥博、公亮亦皆有言，大抵度上以虜爲憂，故深指時事云。
</p><p>八年三月，遼人復來議疆事，劉忱等與蕭素會於大黃平，三議不能決。虜初指蔚、朔、應三州分水嶺土壟爲界，及忱與之行視，無土壟，乃但云：「以分水嶺爲界。」凡山皆有分水，虜意至時可以罔取也。相持久之，至是，遼主復遣蕭禧來致圖書，以忱等遷延爲言，乃命韓縝代忱等與遼使議。縝與禧爭辯，或至夜分，禧執分水嶺之說不變，留館不肯辭，曰：「必得請而後反。」帝不得已，遣知制誥沈括報聘。括詣樞密院閱故牘，得頃歲所議疆地書，指古長城爲分界，今所爭乃黃嵬山，相遠三十餘里，表論之。帝喜愕，謂括曰：「兩府不究本末，幾誤國事。」命以畫圖示禧，禧議始屈。乃賜括白金千兩，使行。括至遼，遼相楊益戒與議不能屈，謾曰：「數里之地不忍，而輕絕好乎？」括曰：「師直爲壯，曲爲老。今北朝棄先君之大信，以威用其民，非我朝之不利也。」凡六會，竟不可奪，遂舍黃嵬而以天池請，括乃還。在道，圖其山川險易迂直，風俗淳龐，人情向背，爲<span class="shu-ming">使契丹圖</span>，上之。
</p><p>帝問張方平以祖宗禦戎之策孰長，方平曰：「太祖不勤遠略，如夏州李彝興、靈武馮暉、河西折御卿，皆因其酋豪，許以世襲，故邊圉無事。董遵誨捍環州，郭進守西山，李漢超保關南，皆十餘年，優其祿賜，寬其文法，而少遣兵。諸將財力豐而威令行，間諜詳審，吏士用命，賊所入輒先知，併力禦之，戰無不克。故以十五萬人獲百萬之用，終太祖之世，邊鄙不聳，天下安樂。及太宗平并，又欲遠取燕、薊，自是歲有契丹之虞，曹彬、劉延謙、傅潛等數十戰，各亡士卒十餘萬。又內徙李彝興、馮暉之族，致繼遷之變。二邊皆擾，而朝廷始旰食矣。眞宗之初，趙德（用）〔明〕<span class="jiazhu">據<span class="shu-ming">宋史</span>四八五<span class="shu-ming">夏國傳</span>、薛<span class="shu-ming">鑑</span>改。</span>納款，及澶淵之克，遂與契丹盟，至今人不識兵革，所謂盛德大業。祖宗之事大略如此，亦可以鑒矣。近歲邊臣建開拓之議，皆行險徼幸之人，欲以天下安危試之一擲，事成則身蒙其利，不成則陛下任其患，不可聽也。」時契丹遣泛使蕭禧，上問虜意安在，方平曰：「虜自與中國通好，安於豢養，吏士驕惰，實不用兵。昔蕭英、劉六符來，仁宗命二府置酒殿廬，英頗洩其情，六符變色目之，英歸，竟以此得罪。今禧黠，如故事令大臣與議，無屈帝尊與虜交。」上曰：「朕以慶歷講和之後，中國不爲善後之備，欲修輯爲應兵耳。」方平曰：「應兵，禍之已成者也；消變於未成，善之善者也。」
</p><p>秋七月戊子，詔韓縝如河東，割地以畀遼。遼使爭議疆事不決，帝問於王安石，安石勸帝曰：「將欲取之，必姑與之。」於是詔〔於〕<span class="jiazhu">據<span class="shu-ming">續綱目</span>補。</span>分水嶺爲界，蕭禧乃去。至是，遣天章閣待制韓縝如河東，割新疆與之，凡東西失地七百里，遂爲異日興兵之端。
</p><p>十二月，遼主洪基殺其后蕭氏。時北院樞密使耶律乙辛專政，勢傾一國，而忌后明敏，誣后與伶官趙惟一私通，遂族誅惟一，而賜后自盡。
</p><p>十年十一月，遼主洪基殺其太子濬。濬，蕭后之子也。乙辛旣譖殺蕭后，謀搆濬以罪，陰令護衞耶律查剌誣告都宮使耶律撒剌及忽古等謀廢洪基而立濬。遼主信之，誅撒剌等，廢濬爲庶人，徙於上京。乙辛夜遣力士殺濬，以卒聞。
</p><p>元豐三年春正月，遼出耶律乙辛於興中府。乙辛又欲害太子濬之子延禧，因言宋（衞）〔魏〕王<span class="jiazhu">據<span class="shu-ming">續綱目</span>、薛<span class="shu-ming">鑑</span>改。</span>和魯斡之子淳可爲儲嗣。羣臣畏乙辛，莫敢言。北院宣徽使蕭兀納、夷離畢蕭陶隗諫曰：「舍嫡不立，是以國與人也。」遼主猶豫不決。會獵於黑山，見扈從官屬多隨乙辛後，如惡其專，遂改乙辛知南院大王事。乙辛入謝，遼主卽日出之興中府，其黨多黜，遂封延禧爲梁王，設旗鼓拽剌六人以護衞之。時延禧生六年矣。
</p><p>建中靖國元年，遼主洪基卒，孫延禧立，是爲天祚帝。事見後。
</p>
</section></div></body></html>