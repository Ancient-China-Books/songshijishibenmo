<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">宋史紀事本末-卷十七・太宗致治</title></head><body><div class="mw-parser-output" id="text"><h1 id="title-1">卷十七・太宗致治</h1><hr/><section class="mf-section-0" id="mf-section-0"><p>太平興國元年十二月己未，詔羣臣論列者，卽時引對。
</p>
<dl><dd>富弼曰：太宗求治之切，故詔羣臣論事，欲面奏者，卽時引對，此言路所以無壅也。自後臣僚非差遣合上殿者不得對，亦有朝臣乞上殿敷奏邊事，踰月不得報。邊事尚拘常例，況他事乎！</dd></dl><p>二年春正月戊辰，帝親試禮部舉人。初，太祖幸洛陽，張齊賢以布衣獻策，條陳十事，內四說稱旨，齊賢堅執其餘策皆善，太祖怒，出之。及還，語帝曰：「我幸西都，惟得一張齊賢耳。我不欲爵之以官，異時可使輔爾爲相也。」至是，齊賢亦在選中，有司誤寘下第，帝覽之，故一牓盡賜進士及第。又詔禮部閱其十五舉以上及諸科，並賜出身。召邢昺升殿，講<span class="shu-ming">師</span>、<span class="shu-ming">比</span>二卦，又問以羣經發題，帝嘉其精博，擢<span class="shu-ming">九經</span>及第。又<span class="shu-ming">九經</span>七人不中格，特賜同<span class="shu-ming">三傳</span>出身。帝謂侍臣曰：「朕欲博求俊彥於科場中，非敢望拔十得五，止得一二，亦可爲致治之具矣。」
</p><p>辛未，詔曰：「<span class="shu-ming">虞書</span>考績，爰及三年。漢官奏課，聿分九等。應諸道、州、府曹掾及縣令、簿、尉，先是吏部南曹給印紙歷子，俾州縣長吏書其績用、過（僭）〔愆〕，<span class="jiazhu">據<span class="shu-ming">宋史</span>一六０<span class="shu-ming">選舉志</span>改。</span>秩滿，有司詳視而差其殿最，斯舊章也，執事者其申明之，毋或蔽欺以紊經制。」
</p><p>三年二月丙辰，立崇文院，凡古今書籍盡貯之。
</p><p>六月癸未，詔：「職官贓罪，雖會赦不得敍，着爲令。」
</p><p>五年二月，定差役法。初，太祖因前代之制，以衙前主官物，以里正、戶長、鄉書手課督賦稅，以耆長、弓手、壯丁逐捕盜賊，以承符、人力、手〔力〕、<span class="jiazhu">據<span class="shu-ming">宋史</span>一七七<span class="shu-ming">食貨志</span>補。</span>散從官給使令，後有貧富，隨時升降。至是，從京西轉運使程能請，定諸州戶爲九等，上四等充役，下五等免之。
</p><p>六年二月，詔曰：「朝廷申勸懲之道，立經久之規，應羣臣掌事外州，悉給御前印紙，所貴善惡無隱，殿最必書，俾因秩滿之時，用行考績之典。邇聞官吏頗紊綱條，朋黨比周，迭相容蔽，米鹽細碎，妄有指言，蠹有巨而不章，勞雖微而必錄。宜行戒諭，用儆因循。自今應出使臣僚在任日勞績，非尤異者不得批書，曾有殿犯不得引匿，其餘經常事不在批書之限。」
</p><p>九月，左拾遺田錫上封事，言軍國要機一，朝廷大體四。其一以議平漢之功，駕馭戎臣爲要機。而大體之一，「乞修德以來遠，宜罷交州兵」。其二言：「今諫官不聞廷爭，給事中不聞封駁，左右史不聞升陛紀言動，御史不敢彈奏，中書舍人未嘗訪以政事，集賢院雖有書籍而無職官，祕書省雖有職官而無圖籍。願擇才任人，使各司其局。」其三言：「尚書省諸曹苟簡，非太平之制度，宜修省寺以列職官。」其四言：「按獄官〔令〕，<span class="jiazhu">據<span class="shu-ming">宋史</span>二九三<span class="shu-ming">田錫傳</span>、<span class="shu-ming">續綱目</span>、薛<span class="shu-ming">鑑</span>補。</span>獄具皆有定式，未聞以鐵爲枷也。昔唐太宗觀<span class="shu-ming">明堂圖</span>，見五臟皆麗於背，遂禁鞭背，減徒刑。況隆平之時，將措刑不用，於法所無，去之可也。」帝覽疏，優詔褒答。
</p><p>置京朝官差遣院。舊制，京朝官屬吏部，國初以來皆〔出〕<span class="jiazhu">據<span class="shu-ming">續綱目</span>補。</span>中書。至是，詔京朝官奉使從政於外受代歸者，並令中書舍人考校勞績，品量材器，以中書所下（員）闕〔員〕<span class="jiazhu">據<span class="shu-ming">宋史</span>一五八<span class="shu-ming">選舉志</span>、<span class="shu-ming">續綱目</span>、薛<span class="shu-ming">鑑</span>改。</span>引對而授之，謂之差遣院。
</p><p>雍熙元年六月，詔求直言。知睦州田錫上疏言：「時久昇平，天下混一，故左取右奉，致陛下以功業自多。然臨御九年，四方雖寧，而刑罸未甚措，水旱未甚調，陛下謂之太平，誰敢不謂之太平！陛下謂之至理，誰敢不謂之至理！」又言：「宰相不得用人而委員外差遣，近臣不專受責而求令錄封章。」又言：「聽用太廣則條制必繁，條制旣繁則依從者少。自今凡有奏陳，宜令大臣議而行之，毋使垂之空言，示之寡信。」又言：「宰相若賢，當信而用之；非賢，當擇而任之。奈何置之爲具臣而疑之若衆人也！」帝韙其論。
</p><p>帝嘗語侍臣曰：「朕何如唐太宗？」參知政事李昉微誦白居易<span class="shu-ming">七德舞</span>詞曰：「怨女三千放出宮，死囚四百來歸獄。」帝聞之遽起曰：「朕不及，朕不及，卿言警朕矣！」
</p><p>二年秋七月，詔諸道轉運使及長吏，乘豐儲廩，以防水旱。
</p><p>端拱元年春正月乙亥，親耕耤田。
</p><p>五月辛酉，詔就崇文院中堂建祕閣，分三館書籍置其中，以吏部侍郎李至兼祕書監。帝謂至曰：「人君當淡然無欲，勿使嗜好形見於外，則奸邪無自入。朕無他好，但喜讀書，多見古今成敗，善者從之，不善者改之，如斯而已。」至每與同官觀書閣下，帝必遣使賜宴，且命三館學士皆預焉。
</p><p>虞部郎中張佖建議復置左右史之職，乃命梁周翰與李宗諤分領之。周翰兼起居郎，因上言：「自今御朝，皇帝宣諭之言，侍臣論列之事，依舊中書修爲時政記。其樞密院事涉機密，亦令本院編纂，每月終，送史館。自餘封拜、除改、沿革、制置之事，悉條送，以備編錄。仍令郎與舍人分直崇政殿，以記言動，別爲起居注，進御後，降付史館。」起居注進御自周翰始。
</p><p>內侍侯莫陳利用以幻術得幸，驕恣不法，趙普按其罪，請誅之。帝曰：「豈有萬乘之主，不能庇一人乎！」普曰：「陛下不誅則亂天下法，法可惜，此一豎子何足惜哉！」帝不得已，命誅之。
</p><p>淳化元年十二月，詔中外所上書疏及面奏制可者，並下中書、樞密、三司，申覆頒行。帝謂宰相曰：「治國之道，寬猛得中，寬則政令不成，猛則民無所措手足。」呂蒙正進曰：「<span class="shu-ming">老子</span>稱：『治大國若烹小鮮。』夫魚擾之則亂。近日內外上封事求更制度者甚衆，望陛下漸行清淨之化。」上曰：「朕不欲塞人言路。夫狂夫言而聖人擇焉，亦古訓也。」趙昌言曰：「今朝廷無事，邊境寧謐，正當行好事之時。」上喜曰：「朕終日與卿等論此事，何憂天下不治！苟天下親民之官皆存此心，則刑清訟息矣！」
</p><p>二年，帝以旱蝗，召近臣問以得失，衆以天數對。寇準獨曰：「<span class="shu-ming">洪範</span>天人之際，應若影響。大旱之證，蓋刑有所不平也。」帝怒，起入禁中。頃之，復召準問不平狀，準曰：「願召二府至，臣卽言之。」二府入，準乃曰：「頃者祖吉、王淮皆侮法受賕，吉贓少，乃伏誅；淮以參政沔之弟，盜主守財至千萬，止杖之，仍復其官，非不平而何！」帝以問沔，沔頓首謝。於是切責沔，而以準可大用，遂自樞密直學士拜樞密副使。準嘗奏事殿中，語不合，帝怒起，準輒引帝衣請復坐，事決乃退。帝嘉之曰：「朕得寇準，猶文皇之得魏徵也。」
</p><p>時王禹偁上言：「請自今庶官候謁宰相，並須朝罷於政事堂樞密使預坐接見，將以杜私請。」詔從之。左正言謝泌疏駁曰：「伏覩明詔，不許宰相、樞密使見賓客，是疑大臣以私也。<span class="shu-ming">書</span>曰：『任賢勿貳，去邪勿疑。』張說謂姚元崇外則疎而接物，內則謹以事君，此眞大臣之體。今天下至廣，萬機至煩，陛下以聰明寄輔臣，自非接下，何以悉知外事？若令都堂候見，則庶官請見咨事，略無解衣之暇。幸今世道清明，朝廷無巧言之士，方面寡姑息之臣，奈何疑執政爲衰世之事乎？」帝覽奏，卽追還前詔，仍以泌所上章付史館。
</p><p>八月己卯，置審刑院。帝慮大理、刑部吏舞文深刻，乃置審刑院於禁中，置詳議官六員。凡獄上奏，先達院印訖，付大理、刑部斷覆以聞，乃下院詳議，申覆裁決訖，以付中書省行之。其未允者，宰相復以聞，始命論決。
</p><p>四年二月，置審官院。初，帝慮中外官吏，清濁混淆，命官考課，號磨勘院。至是，梁鼎上言曰：「<span class="shu-ming">虞書</span>三載考績，三考黜陟幽明。三代以還，率由此道。唐有考功之司，明考課之令，下自簿尉，上至宰臣，皆歲計功過，較定優劣，故人思激勵，績效著聞。五代兵革相繼，名存實亡。且夫今之知州卽古之刺史，治狀顯著者朝廷不知，方略蔑聞者任用如故，大失勸懲之體，浸成苟且之風。是致水旱薦臻，獄訟塡溢，欲望天下承平，豈可得也！望陛下特詔有司，申明考績之法，庶幾官得其人，民受其賜。」於是改磨勘院爲審官院，掌審京朝官。其幕職、州縣官，別置考課院主之。
</p>
</section></div></body></html>